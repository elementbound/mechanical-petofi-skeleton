
ÖRKÉNY ISTVÁNVÁLOGATOTT NOVELLÁK A kötetet összeállította Fráter Zoltán  TARTALOM

TENGERTÁNC
Matematika
A nagy küldetés
Tengertánc
Hova siettél??
Püspökkenyér
Ifjúság, ifjúság
Istili, hallgass!
Vendégek
Tizenhárom
A VISSZAVÁLTOZÁS
A Hunnia Csöködön
Jégárpa
Nápolyi
Zürich, Budapest, Charlottenburg
Sirató
A visszaváltozás
NIAGARA NAGYKÁVÉHÁZ
Jeruzsálem hercegnője
Az utolsó vonat
Meddig él egy fa?
Nincs bocsánat
Levelek a kollégiumba
Niagara Nagykávéház
Te édes-édes
KAVICSOK
Fort Quirinar
Rekviem
Fohász
Éden
Európa legjobb síterepe
Kavicsok
  TENGERTÁNCMatematikaBeültek az Apostolokba. A kiváló fizikus egy pohár vermutra vágyott, Szilágyinak sörre volt gusztusa. Aztán mégis másképp alakultak a dolgok. Persze, a kiváló fizikus megmaradt a vermutjánál, mert a tudomány nem fér össze szeszélyes rögtönzésekkel, kósza ötletekkel; Szilágyi viszont, ez a haspók, ha ételt látott maga előtt, nem ismert megállást.Előbb csak öt pogácsát evett, álmodozva, oda se figyelve. Aztán észrevett egy tálcán egy diókrémtortát. A torta után még egy sört ivott, s közben felötlött benne - ami pedig elég valószínűtlenül hangzott -, hogy hátha van a konyhán marinírozott ponty. Ettől, mondta, miután megeddegélte a pontyot, ő már úgyszólván jóllakott. Rendelt ugyan még egy húslevest finommetélttel és egy adag lencsét, némi füstölt hússal a tetején, de azt már csak majszolta, szemelgette. Utána nem evett semmit a világon; otthon, mondta, várja a meleg vacsora. Fizessünk, mondta a kiváló fizikusnak, mert a mama olyan, mint egy óramű, s ha ő csak öt percet késik a vacsoránál, már lesi a csengőt, ideges.Amit evett s ivott, Szilágyi mondta be a fizetőpincérnek; öt évre visszamenően minden falat ételre emlékezett. A pincér, miután összeadta a számokat, letett egy cédulát az asztal sarkára. És azt mondta:- Tizenegy-húsz.A nagy fizikus már a zsebébe nyúlt volna, de útközben hirtelen megáll a keze.- Nem akarom önt megbántani - mondta, egy mentegetőző mosollyal. - De azt hiszem, ez csak tizenegy-tíz.A pincér gyorsan eltüntette a cédulát, el is pirult egy kicsit, s egy új számolócédulán újra összeszámlálta a számoszlopot. Aztán ránézett a nagy fizikusra, és így szólt:- Bocsánat. Ez bizony tizenegy-húsz.És letette az asztalra ezt a cédulát is.A kiváló fizikus persze oda se nézett. Kellett is őneki papír, ceruza! Naprendszerek, tejutak, kozmoszok úsztak az agyvelejében, de éppen ezért, szerényen és halkan, csak annyit mondott, hogy véleménye szerint a kedves főúr összeadása téves. A helyes végösszeg: tizenegy-tíz... És hozzátette, az ő finom mosolyával:- Bocsásson meg, hogy vitatkozom. Én Albert Einstein vagyok.A főpincér rámeredt.- Istenem - mondta, alig hallhatóan. Ó, hogy ő erre nem jött rá magától! Hiszen ez egy világhírű, jellegzetes arc! Hajlongva elhátrált a szomszéd asztalhoz, reszkető kézzel meghegyezte a ceruzát, aztán elővett egy nagyobb papirost, és szépen, kalligrafikusan újra egymás alá írta a számokat. Összeadta. Újra összeadta. Harmadszor is összeadta. Homlokát verejték lepte el. Aztán fölkelt, és rogyadozó térdekkel elment a söröző hátsó részébe. Odahívott még egy pincért és Fröhlich urat, a söröző tulajdonosát. Hatalmas kockákra osztott ívpapirosokat hoztak, és külön-külön elvégezték az összeadásokat. Utána összehajoltak, susogtak.- Mélyen tisztelt professzor úr - lépett oda Fröhlich úr. - Meg se merem mondani, ami a szívemet nyomja. A mi gyarló képességeink szerint a számla végösszege tizenegy-húsz. Ne tekintsék ezt részünkről kicsinyességnek, mi akkor lennénk a legboldogabbak, ha fizetés nélkül vendégül láthatnánk egy ilyen világnagyságot... A mi főpincérünk azonban harminc éve működik a pályán, és mellesleg négygyermekes családapa. Ő ebből a tíz fillérből presztízskérdést csinál.Einstein professzor megértően bólintott. Egy szempillantásra behunyta a szemét, gondolatban végigfutott a számsoron, a vermuttól kezdve a lencsefőzelékig. Aztán sóhajtott.- Kedves barátaim - mondta. - Úgy ülök itt, mint egykor Galilei az egyházi bíróság előtt. De mit tehetnék? A tudomány nem ismer presztízskérdést, és én - bár nincsenek gyermekeim - ugyanúgy szégyellném a tévedésemet, mint az igen tisztelt főpincér úr az övét... Vagyis, ezt a vitás kérdést el kell dönteni.Fröhlich úr bólintott.- A söröző személyzetének is ez a véleménye.- Talán az itt a baj - folytatta tűnődését a kiváló fizikus -, hogy mindnyájan túl vagyunk terhelve számokkal, és a feladat kicsi nekünk... Nincs véletlenül egy ember a közelben, aki nem végzett egyetemet, nem érettségizett, és épp csak hogy el tud végezni egy összeadást? Ilyen apró vitát csak törpék dönthetnek el.És minő szerencse! Van az Apostoloknál egy süketnéma csapos. Odahívták. Leültették. A vermuttól a lencsefőzelékig elébe tették a számoszlopot. Szuszogott. Nyögött. Sóhajtozott. Izzadt. Húsz percig tartott, amíg elvégezte az összeadást. Átadta az eredményt Fröhlich úrnak.Fröhlich úr nem szólt semmit. Egy pillantást vetett az eredményre, s átadta az első fizetőpincérnek, aki továbbította a másodiknak, aki némán letette a nagy fizikus elé.Albert Einstein fölállt, leszámolta a pénzt, bőséges borravalóval megtetézve. És így szólt, a világ legszerényebb mosolyával:- Uraim! Albert Einstein tévedett. Isten velük.A személyzet sorfalat állt, és mélyen meghajolt a modern fizika úttörője előtt. Némán kisétáltak az étteremből. Kint az utcán Albert Einstein - aki már nem mosolygott, sőt, nagyon gondterhelt arcot vágott - megkérdezte Szilágyitól:- Mi a véleményed erről a dologról, barátom?- Nekem haza kell sietnem vacsorázni - mondta Szilágyi. - De azt hiszem, ezen a világon nem lehet segíteni.
30-as évek A nagy küldetés- Nincs kedve egy viaduktot felrobbantani, kedves Brosch?Brosch gondolkozott. Azt se tudta, hogy szólítsa megbízóját, aki nevét (azaz álnevét) havonta változtatta. Az öreg anarchisták csak Csubnak hívták, mert ez volt a legelső álneve, még a nagy időkben. Brosch azonban kezdő volt a pályán, neki a Csub név nem mondott semmit. Megkérdezte hát, mi a helyes megszólítás.- Szólítson D-Huszonegynek - mosolygott az éles arcvonású, de már hízásnak indult férfi. - De hát nem ez a fontos. Mit szól egy hegyi viadukthoz? A vidék gyönyörű, csupa hegy meg völgy, és a messzeségben a svájci havasok.- Nem egészen erre számítottam - mondta Brosch -, de most, hogy végiggondolom, nagyon tetszik nekem a munka.- Ennek igazán örülök - mondta Csub. - A reggeli gyorssal induljon Bécsbe, és menjen el a Kohlmarktra, Fraserhez. Attól mindent megkap. Egyelőre négyezer schillinget, a legszükségesebb kiadásokra. Aztán a papírokat. Igen használható papírokat fog kapni. Születési bizonyítványt, Brosch névre szólót - Ausztriában jól cseng ez a név -, katonai elbocsátólevelet és egy erdőmérnöki diplomát. Ha esetleg nagyothallást szeretne szimulálni, adunk róla klinikai bizonylatot.- Nekem ez túl körülményes - mondta Brosch. - Én az egyszerű dolgokat szeretem.- Ahogy akarja. De nézzen körül, mit kell tudnia egy erdőmérnöknek. Kap újraoltási bizonyítványt is, ezt kérje el Frasertől, mert ő mindent elfelejt. Aztán kap tőle egy tehénbőr koffert, benne tizenkét csőben az ekrazitot. És el ne veszítse a kulcsát, mert úgy járhat vele, mint Bauer.- Mit csinált Bauer?- Ügyetlenkedett, amikor elvesztette a kulcsot - mondta kitérően Csub. - Úgy nyissa ki a koffert, ahogy Genfben tanították. Ezt a térképet pedig tegye el.Odatolta neki a vorarlbergi koronatartomány térképét. Megmutatta a vasútvonalat. A bludenzi vasúti állomást. Bludenzen túl két zárójel keresztezte a síneket. Ott a viadukt.Brosch nézte az egymásnak háttal álló zárójeleket, és a szíve nagyot dobbant. Csub úgy vélte, nem szabad elsietni a dolgot. Brosch időzzön Bécsben két-három hetet, de ha kell, egy-két hónapig is. És a helyszínre érve, ismerje ki alaposan a körülményeket, szerezzen barátokat, verjen gyökeret.- Nem szeretném elkomplikálni a dolgot - mondta Brosch. - Szerzek egy menetrendet, egy kicsit körülnézek, hiszen csak egy nyugodt félórára van szükségem, hogy felkötözzem a tölteteket.- Maga még fiatal - mosolygott Csub. - És egy viadukt nem szalad el.Szigorúan a lelkére kötötte Broschnak, hogy ne hirtelenkedje el a dolgot. Inkább három évig tartson, mint hogy egy számítási hiba keresztülhúzza a nagy tervet. Ez a vasútvonal Ausztria ütőere, fontosabb a bodenbachi vonalnál is, amit szegény megboldogult Bauer elfuserált...- Legyen ügyes - mondta búcsúzóul -, legyen türelmes. Az a viadukt megvárja magát.Brosch hajlott a szóra. Három hétig ki se mozdult Bécsből, csak ingatlanügynökökkel levelezett. Egy hat hold körüli gyümölcsöst keresek, írta leveleiben, azon a szép, erdőben gazdag vidéken, Buchs és Bludenz között... Egy csomó ajánlatot visszautasított, mert Fraser azt mondta, alkudni kell. Végül elég olcsón hozzájutott egy szép családi házhoz, kétezer almafával, szép kilátással a Kloster-völgyre s egy merész ívelésű viaduktra, mely a Csub-féle utasításban 127/11 Q számú hídmű jelzéssel szerepelt. Aztán egy helybeli iparost szerzett, mert Fraser úgy vélte, a lakást festeni, mázoltatni kell. Május elsején Brosch beköltözött.- Mondja csak, Rupprecht. Ki ez a csöndes ember?- Nem ismeri a szomszédomat? Broschnak hívják, ő vette meg az almáskertet. Az első termése rosszul ütött ki, de kivágta az elöregedett fákat, csemetéket vett, pár év múlva nagyszerű termése lesz.- Nem látszik gazdálkodónak.- De hiszen erdőmérnök! Művelt ember, jó szomszéd, és abban igaza van, hogy nagyon szelíd. Még egy rossz szót se mondott senkire.És ez igaz volt. Az anarchisták többnyire szelíd emberek, mert ami bennük hevesség és indulat lappang, azt hidak és vasutak, miniszterek és lőszerraktárak számára tartogatják. Brosch - híven a Csubtól hallottakhoz - meglepő gyorsan gyökeret vert. Összejárt a szomszédaival, tarokkozni tanította a csendőrparancsnokot, és a korai almák legszebbjeit mindig a plébániára vitte. Nem komédiázott; ő igazán szerette az embereket. Brosch csak a hatalmat gyűlölte, és nem nagyon kereste, kit jelöl e szó. Nem, nem a császárt! Ferenc József egyenes derékkal aludt a vaságyán, malátakávét reggelizett, maga is rab, rabja egy magasabb tiranniának, melynek már nem volt testi megjelenése, csak láthatatlanul uralkodott. Brosch ezt a testetlen zsarnokot gyűlölte csupán és mindazt, amit e zsarnok szeretett: a nagy hasú, füstös pályaudvarokat és a karcsú, lebegő hidakat.Ablaka a viaduktra nézett, de ő - bölcs óvatosságból - még a függönyt se húzta el soha. Inkább napszálltakor, amikor a hegyek közelebb jöttek, a szomszédok visszavonultak, leballagott a kert végébe, s egy vén lugasban üldögélt, könnyű fehérbor és giszhübli mellett. Ez volt az ő órája. Fölül az ég, alul a szakadék - és közbül a viadukt pengő acélpántja... Szűk szemmel nézte a négy sarut, melyre majd ráerősíti a robbanószert, s ilyenkor - bár a hideg futott át rajta - mindig megizzadt a homloka. Mikor már a harmadik almabora forrott, Fraser útján rejtjelezett levelet írt Csubnak: "Az előkészületek csaknem véget értek. Új útlevelet kérek, hogy Svájcba mehessek, egy új gyújtózsinórt és egy parókát."Ez idő tájt történt, hogy hozzápártolt a horgászszerencse, ami nem biztató jel, mert minden viaduktrobbantó babonás. Nagy barangoló volt ő. Lassan kiismerte az erdőt, a tisztást, a patakot s annak egy helyütt szűkre szoruló medrét, a hajnali pisztrángles helyét... "Ma fogtam - hencegett - ezt a hat gyönyörű példányt!" - az esküvőt követő lakomán. Özvegy Siebertné, akit nőül vett, olvadó pillantást vetett rá. Utána lencsefőzelék volt, nagy szemű, stockeraui lencse, töltött kappan, torta, gesztenyepüré. A plébános adomázott, Rupprecht jódlizott, az özvegy irult-pirult, mert Brosch, ahol érte, ott nyomkodta, nem tudott várni az a rossz kutya! És mind becsíptek a ravasz szűzbortól, csak ő nem; hiába, aki fémcsőbe fagyasztott ekrazitot őriz az ágya alatt, annak nem szabad.Alkonyattájt, mint máskor, lesétált a lugasba; az izzó vörös égre rajzolva várt a viadukt. Brosch boldog volt. Ez nagyszerű trükk volt, az esküvői móka, ezt Genfben egyszer majd tanítani fogják... Megírta Csubnak, hogy mihelyt beállnak a téli ködök, elvégzi a munkát, de a levelére csak nagyvártatva válaszolt Fraser: "Csub barátunk, akit ön D-Huszonegy néven ismert, egy hirtelen szívrohamnak esett áldozatul..." Ez fájdalmas hír volt, de a vasakaratú Brosch ezt is kiheverte, csak néhány hetet lézengett étvágytalanul. Aztán újra erőt vett magán, s egy éjjel kilopózott a házból. Ekrazitot nem vitt, nem is vihetett, mert világított a hold.Most lépett először a hídra. Végigment a sínek mellett, s az első pillérnél hasra feküdt. Óvatosan kitapogatta a sarut, s elégedetten nézett a mélységbe; itt, őalatta, még csak enyhén lejtett a sziklafal. Majd a nyereggerendán húzom végig a zsinórt - gondolta, s amikor föl akart állni, megcsúszott, és egyensúlyát vesztve legurult a sziklagörgetegen. Csak másnap találtak rá, vérébe fagyva, eszméletlenül.- Csak egy kis friss levegőt akartam szívni - mondta a kórházban, amikor már beszélni tudott.Az asszony ott virrasztott hétszámra mellette, de mire meggyógyult, ő esett ágynak. Ennyi izgalom után nem volt könnyű lefolyású a szülés; az első fiú a Johann nevet kapta, Peter Paul lett a második, s a harmadikat - mert az asszony kislányt szeretett volna - Josef Otto Maria néven írták az anyakönyvbe. Sok gyerek sok gond, a fái is férgesedni kezdtek, aztán kitört a világháború, és Broschnak szigorú diétát rendeltek, mert sokszor súlyos epegörcsök kínozták. De ő szívós volt, ebből is kilábolt, hang nélkül viselte a fájdalmakat, s egy hosszú és dolgos élet alkonyán, hetvenkilenc éves korában, szép csöndesen jobblétre szenderült. A helység apraja-nagyja ott volt a temetésén.Hét unokája - micsoda rakoncátlan kölykök! - mindent feltúrt a temetés után. Ágya alól egy csomó fényes rudat kapartak elő, s üvöltözve bajvívást játszottak velük. A kisírt szemű özvegy azonban szétcsapott közöttük, elkobozta a rudakat, és a szemétládába dobta egy szőke parókával együtt az egész kacatot.
30-as évek TengertáncEbédnél kezdődött a baj, amikor Olaj kezéből kiesett a kés, és kivételesen nem nyelével, hanem hegyével esett a kőpadlóra. Elnyújtott, hosszú zizzenést hallatott, mint a csorba hangvilla; hangja idegtépően vibrált az asztal alól, végigfutott a gerincen, és az agyba kergette a vért. Kamilla fölpattant és visított egy vérfagyasztót, de az ápoló rá se hederített, a kerti ágyásokat nézte az ablakból, és az ágyások közt egy rigót. Ezek - gondolta - csak visítoznak, de máskülönben nincs velük baj. A rigó ugrált, örült az életnek, az ápoló nézte, s örült a veszélytelen beosztásnak.- Foglaljon helyet! - szólt rá Kamillára Olaj. - Mire való ez a visítozás?Nem szerette a lármát. Jogász volt, amikor kitört a háború, és egy gránátnyomás billentette ki az egyenesből. Azóta mindentől borzadt, ami golyók fütyülésére, gránátok sivítására emlékeztette. Kamilla viszont azt nem bírta elviselni, ha csillapították; most is remegni kezdett a szája, szeme kidülledt, fölkapta a padlóról a kést, és egy boldog sikollyal beledöfte az ápoló lapockájába.A kés, az előírás szerint, tompa volt ugyan, de a tompa kés is kés. Amikor az ápoló hang nélkül előrebukott, mindnyájan fölugrottak az asztaltól.Ami ezután következett, úgyszólván magától ment. Az ápolótól elvették a kulcsokat. Kinyitották az ajtókat, egyiket a másik után, osztályról osztályra haladva. A fölpattanó ajtókon, mintha ott várakoztak volna mögöttük, csak úgy tódultak kifelé a betegek. Dobogó lépések, kiáltások visszhangzottak a folyosón. "No még egyet! No még egyet!" - kiabálta a szkizofréniás Héring, ha egy ápoló vagy orvos került elő valahonnan; zihálva, egy zongoraszékkel a kezében rontott neki, és úgy csapta agyon őket, mint a falon a legyeket.Akit a zárt ajtók mögül kiszabadítottak, csatlakozott a tömeghez. Volt, aki zuhany alól jött, és víztől csepegve, pőrén követte őket; volt, akit elkábítottak, s most félig hunyt szemmel, tántorogva jött, álmában. Korec, akit nappal a rémek hajszoltak, éjjel pedig búskomorság gyötört, e túlfűtött percekben páratlanul életrevalónak bizonyult.- Így nem mehetünk az utcára! - kiáltotta. - Fel kell törni a ruhatárt!Feltörték a ruhatárt, és válogatás nélkül kapták magukra a ruhákat, ahogy jött. Olaj rózsaszínű flamingókkal díszített, női pongyolába bújt, és tűzoltósisakot csapott a fejére, Korec reverendát öltött, és - merész ízléssel - strucctollas kalapot keresett hozzá. Kamilla egy tábornok köpenyére lelt, esernyőt kötött a derekára, fejdíszül pedig rókamálas kucsmát választott, amilyent a máramarosi ószeresek viselnek. Szerencsére óriási volt a választék, s így még e kapkodásban, sietségben is sikerült mutatósan felöltözködniük. A főorvost, aki váratlanul előkerült, bepofozták a női illemhelyre, és rázárták az ajtót.Leözönlöttek az udvarra. Széles jókedvükben már nem tudták, mit csináljanak; Kamilla a kardját forgatta, Rudolf császár a lengyel himnuszt énekelte gyermekhangon, Mohamet négykézláb mászkált, és fejével a feneküket bökdöste.Ekkor Korec kiállt a kapu elé, és imponáló eréllyel rájuk kiabált:- Ne lopjuk a napot! Sorakozó!A megrémült kapus kinyitotta a vaskaput, és tisztelgett. A bal szárnyépületből kihallatszott az illemhelyre zárt főorvos üvöltözése, amikor ők már kitódultak az utcára.Olaj lépkedett az élükön, egyedül, mögötte Korec és Kamilla, és aztán a tömeg, teljes összevisszaságban. Héring, a legkövérebb, az oszlop végén futkosott, és zihálva próbálta őket megállásra bírni. "Vesztünkbe rohanunk - könyörgött -, ha nem szervezzük meg a dolgot!" Szervezésre azonban nem is volt szükség. A tömeg az ösztönére hallgat; most is akadtak egyesek, akik taxit kerítettek, és odakiáltották Olajnak:- A Belvárosban találkozunk!S már száguldottak is, hogy sorra vegyék a nagy állami tébolydákat, a kórházak elmeosztályait s az előkelő idegszanatóriumokat. Mindenütt kitárták a kapukat, feltörték az ajtókat, s már indult is a népözön a Belváros irányában. Mi szükség lett volna szervezésre? Sokan, akik csak házi ápolásra szorultak, mit sem tudtak az egész mozgolódásról, de egyszerre fölkapták a fejüket, kikászálódtak a karosszékből, sárcipőt húztak, és verdeső cimpákkal, szimatolva, lobos szemmel meneteltek a város központja felé. Tömegével jöttek a kertvárosokból, sőt vidékről is, a menetrendszerű gyorssal. A tehetősebbek, akik a család jóvoltából külországi fürdőhelyeken gyógyíttatták magukat, hirtelen megtorpantak a San Remó-i vagy gräfenbergi sétányon, félrehajtották fejüket, mintha valami távoli neszre fülelnének, aztán hanyatt-homlok rohantak a legközelebbi utazási irodába. A felkelés hírszolgálata nemcsak megbízható, hanem olcsó is volt.A Belvárosba Olaj érkezett elsőnek. Héring egy nyitott társzekeret rekvirált, amin a vágómarhát szállítják a Közvágóhídra; ezen járták be az utcákat, ahol a járókelők összeszaladtak, röhögtek és hangos megjegyzéseket tettek rájuk. Olaj nem sokat törődött ezzel; emelt fővel, keresztbe font karral szemlélte a gyülekező csoportokat. Egy idő múlva intett Mohametnek, hogy szórja a kanálisba a konfettit; ettől, amint az várható volt, elment a csőcselék kedve a nevetéstől.- Mi lesz a muzsikával? - érdeklődött Olaj.Ez Héring dolga volt, aki tüstént útnak indult, s kijelentette, hogy kizárólag önálló hangversenyeken szereplő muzsikusok vagy legalábbis aktív zenetanárok kaphatnak helyet a zenekarban.Ahogy ők sokasodtak, úgy nőtt körülöttük a tömeg. Előkerültek az újságírók, de Olaj, akire valósággal záporoztak a kérdések, csak ennyit válaszolt:- Egyelőre nincs mit mondanom - de úgy, hogy ettől rögtön tágulni kezdtek a skriblerek, és a hátukon szánkázott a hideg.Az igazat megvallva, se Olaj, se a mindig felhőkben járó Kamilla se merte remélni, hogy ekkora visszhangja lesz a megmozdulásnak. Az utcák - megannyi tölcsér, mely nyílásával a város központja felé nézett - öntötték a tömeget. Mindenünnen jöttek, egyre újak, kiapadhatatlanul. A járókelőknek most már nem volt nevethetnékjük. Valaki kihívta a rendőrséget, jött is két riadóautó, aztán még három, még hét, de ezeket valósággal felszippantotta a tömeg, mely egyszerre száz karral nyúlt a rendőrökért, előbb a kardot, aztán a gumibotot szedték el tőlük, utoljára az egyenruhát. Le se kászálódtak a riadóautókról, csak ültek, dideregve, tenyerükkel szemérmüket takarva, rémült szemmel, aztán az egyik, akinek a félelemtől egészen lila lett a szája, azt hebegte:- Éljen Olaj!Így kezdődött a tánc.De közben is nőttön-nőtt a tömeg. Jöttek a nem köz-, csak önveszélyesek, a félbolondok, a szelíd hülyék; jöttek az eszelősök, az agyalágyultak, a kelekótyák. Jöttek a bogarasok, a félküllősök, a bélyeggyűjtők, a zavaros agyú feltalálók, a kisiklott zsenik. Jöttek a járda szélén járók és azok, akik pénteken nem ülnek vonatra. Akik alig várják, hogy egyszer a szemük láttára kiugorjék valaki az ablakon, és akik szívükön viselik a haza sorsát, de ütik-verik a gyerekeiket. Aztán azok jöttek, akiket félretoltak, leköpdöstek, víz alá nyomtak, kiröhögtek; és mindjárt utánuk a józanok és egészségesek. Bánatos zongorahangolók jöttek, rúdra fűzött kaktuszokat lengetve; sintérek, örökméccsel a kezükben, rideg lelkületű bankigazgatók, hárfázva. Petárdákkal jöttek a pártában maradt postáskisasszonyok, eljöttek a politikusok is, óriási olajfestményeket hordozva, melyeken nyugvófélben a nap, s egy anya az ölében ringatja gyermekét. Lihegve jöttek, borzas fővel, verejtékben úszva; tolták, lökték, egymásba préselték egymást, mert mindenki attól félt, hogy lemarad.A vezetők - Olaj, Korec és Kamilla - a vágóállatok rekeszeiben állva, fegyelemre intették a tömeget. Héringet meg a zenekart a külvárosokba küldték, propaganda-hangversenyre; Rudolf császár a laktanyákat vette sorra, Korec a vízműveket foglalta el, Mohamet a rádiót és a telefont. Egy helyütt, a Fiastyúk utcai Vénusz mozi gépházából revolverlövések fogadták őket, de mindjárt felgyújtották a mozit. (Két halott.)Eközben vonaton és repülőgépen egymás után megérkeztek a külföldi barátok. Számuk légió; mutatóba itt csak azokat soroljuk föl, akik azt képzelték magukról, hogy ők egy sajt. (Gorgonzola Zürichből, Trappista Aix-les-Bains-ből, s a londoni ideg- és elmeklinikáról egy köztiszteletben álló aggastyán, aki ötvenöt évet töltött egy rögeszme szolgálatában, oly eredményesen, hogy érkezésekor az egész repülőtéren sajtszag uralkodott.) Látnivaló, hogy egyik sem újonc a pályán, de minden harci tapasztalatuk ellenére Olaj egy fejjel kimagaslott közülük. Keveset beszélt, de mindig a kellő szót mondta ki; a délutáni órákban szinte önmagát múlta felül... Estére eldőlt a küzdelem: győzött a felkelés.Kihirdették az ostromállapotot. A Parlament palotájában ideiglenes börtönt rendeztek be; Olaj az ő párját ritkító, puritán gondolkozásával egy sonkafüstölőben ütötte fel főhadiszállását. Innen vitték szét, táblaszalonnákra és füstölt oldalasokra írva, az első nagy jelentőségű rendelkezéseket. A győzelem másnapján mindenki kapott egy tubus vazelint; többgyermekes családanyák - rangkülönbség nélkül - egy üvegvágót is kaptak, bukott leányok és hadiárvák egy zacskó madáreledelt. Halálbüntetéssel sújtották az üzérkedést, a körömrágást viszont tisztiorvosi engedélyhez kötötték. A nyelvészek javaslatára bizonyos szavak fogalmi körét kiszélesítették, főleg olyan élelmiszerekkel kapcsolatban, melyek nem voltak kaphatók. Eszerint szabad volt a száraz kenyeret "vajas kenyér" néven enni, ha pedig valaki két fél zsömlét egymásra borított, azt teljes joggal nevezhette "sonkás zsömlé"-nek. Szegény sorsú személyek, akiknek nem volt pénzük villamosra, vasútra vagy színházjegyre, ezentúl fillérekért vásárolhattak olyan jegyeket, melyek a megszólalásig hasonlítottak az igaziakra, de mégsem jogosítottak se villamos-, se vonatutazásra, sem pedig színházba menésre. Az első örömmámorban, a győzelem másnapján, ezrek és ezrek vásároltak olyan operajegyeket, melyekkel nem léphettek be az Operába.Zúgtak a harangok, zászlódíszben pompázott a város, de a vidék is lángoló lelkesedéssel csatlakozott, sőt, külföldön nagy fölvonulásokat rendeztek a rokonszenv jeléül. Harmadnap népgyűlést hirdettek a Szabadság téren. Az úton félmillió ember állt sorfalat, a téren háromszázezren szorongtak, és várták Olajt, a "Főtestvér"-t, a mellék-, a pót- és kistestvéreket, az öcsöket és húgokat, az egész díszes pereputtyot.Amikor Olaj az emelvényre lépett, ablakok törtek be a tömeg ordításától. Aztán egyszerre csönd lett, súlyos, fülledt csönd; töltött ágyúk hallgatnak úgy, mint most a nép. Olaj fölszegte fejét, és beszélni kezdett. Hangja zengésétől a Bazilika tornyában magától megkondult egy harang, s a virágágyakban elájultak az árvácskák.Csak ennyit mondott:- Egyedem, begyedem, tengertánc...Nem is beszélhetett tovább. Ez több, mint amennyit az ember elviselni képes! A tömeg fölüvöltött, fölsírt, följajdult, eggyé vált és összefolyt. Kinek-kinek még megvolt a saját cipőfűzője, fülcimpája, egyebe. De mi a fontos? A vér már közös edényzetben áramlott keresztül rajtuk, és közös lett bennük az akarat.
1937 Hova siettél??Május huszadikán lejárt a vízumom.Épp egy éve voltam Franciaországban, de a hatóságokkal mindaddig nem volt találkozásom. Most aztán lett lótni-futnivalóm, hogy több se kellett. A sok utánjárás, sorban állás két napomat vette el. A legszebb májusi napokat, melyek fényesek és hűvösek voltak, és megpendültek az üvegen, mint a frissen vert ezüstpénzek.Délutánjaimat a Szent Genovéva könyvtárban töltöttem. Törzshelyem volt ott, majd egy esztendeje. Magában álló jelenség lehettem. Ha az altiszt odajött és megkérdezte, hogy mit óhajtok olvasni, nyugodt lélekkel válaszoltam:- Mindegy. Ajánljon valami jót.- Én ajánljak? - bámult rám az elején, mikor még nem ismert. - Nekünk hétszázezer könyvünk van, és közte harmincezer inkunábulum.- Hát akkor hozza ide azt, amit a többiek beadtak - javasoltam.Nekem mindegy volt. Oly csekély alaptőkével indultam rohamra a francia kultúra ellen, mintha valaki a Standard Oilt akarná kiragadni a részvényesek kezéből, s nincs hozzá egyebe, mint egy olajpecsét a ruháján.Mások határozott céllal jártak ide. Előre megírt cédulákat hoztak, és átrágták magukat egy-egy részletkérdésen a szuvak türelmével. Nekem, mint a fecskének, egyszerre mindenfelé szabad volt repülnöm. Elolvastam Lespinasse kisasszony levelei-t. Elolvastam a Saint-simonizmus történeté-t, 1825-től 1864-ig. El a Katonai Szállítók Illetménytáblázatá-t, egy füzetet arról, hogy Mit tegyünk, ha salétromos a pincénk, aztán Franciaország Királyainak Válogatott Gondolatai-t. Két gondolat közt levehettem a polcról a Nagy Larousse-t, mert ami Cholesterin címszó alatt állt, éppoly fontos kinyilatkozás volt számomra, mint amit a kumis nevű erjesztett italról közölt. Egy év alatt a szuvak alig valamicskét araszoltak előre, én viszont hétmérföldes léptekkel csörtettem befelé a francia nyelvbe és műveltségbe. Egy év alatt a csecsemő is megháromszorozza súlyát.Huszonharmadikán úgy látszott, hogy aligha jutok el a könyvtárba. Délelőttöm azzal telt el, hogy kérvényt írtam egy kávéházban, s aztán sorba álltam a prefektúrán egy ablak előtt, melyre az N, O, P és Q betűk voltak ráfestve. Mikor sorra kerültem, kiszólt a tisztviselő:- Hol vannak a fényképek?Háromnegyed kettő volt. Ötkor véget ért a félfogadás. Szerencsére mindjárt a sarkon, a boulevard du Palais-n fölfedeztem egy igazolványfényképekkel teli kirakatot. Kövér, borzas hajú, csipkeruhás asszony fogadott, hatalmas keblén akkora kámeával, mint egy kompótostányér. A kámeán Xerxész valamelyik csatája volt kifaragva.- Három óra múlva lehet jönni a képekért - mondta.- Az nekem késő, asszonyom. Ötkor zárják a prefektúrát.A kámea kék alapján fehér alakok öldökölték egymást. Egy ló két lábra ágaskodva épp levetette lovasát, akinek egy nyílvessző állt meg a torkában.- Hiába - mondta az asszony. - Három óránál gyorsabban sehol a világon nem csinálják meg a képeit.- De nekem ötig be kell adnom a kérvényt, asszonyom.A haldokló lovason kívül hullák és lódögök is ki voltak faragva a kámeán. A hullák fölött egy szakállas perzsa diadalittasan röhögött.- Ezt nézi? - kérdezte az asszony. - Már sokan megbámulták.- Isteni darab - mondtam megbabonázva.- Néhány szakértő már meg akarta venni - mondta az asszony. - Főleg külföldiek.- Nem csodálom. Kisebbfajta vagyon lehet az ára.Kezdett megpuhulni. Lágyan mosolygott, lekapcsolta, szeretettel nézte, majd visszatűzte a melltűt. Akkora keble volt, hogy szöget lehetett volna bele verni.- Ma már nem is látni ilyesmit - mondtam sóvár mosollyal.- Családi ereklye - mondta ellágyulva. - Eredetileg Figueras herceg tulajdona volt.- Az meg is látszik rajta.- A hercegnél még a falon lógott. Én csináltattam belőle brosst.- Ami az ön ízlését dicséri, asszonyom - jegyeztem meg.Rám nézett, mérlegelve.- Hát nem bánom - mondta hirtelen. - Két és fél óra múlva jöhet a képekért.- Köszönöm, asszonyom. Akkor még beadhatom a kérvényemet, és még a könyvtárba menni is lesz időm.- Egészen kivételesen - mondta az asszony. - Sehol a világon nem kapná meg két és fél óra alatt a képeit.- Nagyon szépen köszönöm.- De ne szóljon senkinek. Mindenki másnak három óra.Odakint sütött a nap. Ragyogva, vakítva, egészen különlegesen sütött, mintha a fotonoknak éppen tavaszi ívásuk lett volna, s mind ideözönlöttek volna, hogy megtermékenyüljenek a Citén. Átmentem a hídon, és lenéztem a vízre. Volt két és fél órám, és sütött a nap.Arra gondoltam, hogy van két és fél órám, és azt csinálhatok vele, amit akarok. Arra gondoltam, hogy az ember addig fiatal, amíg héba-hóba van ilyen két és fél órája. Nem sürgetik. Nem várják. Nem marasztalják. Senkitől sem fél, és senkit sem irigyel: csak van. Arra is gondoltam, hogy ez egyszer el fog múlni, de mindjárt elhessegettem ezt a gondolatot.Aztán arra gondoltam, hogy Párizsban vagyok. Erre sokszor szoktam gondolni, mert ez ugyanolyan érzés, mint ha faragott melltűje van valakinek. Itt vagyok, s ettől pezsgésnek indul a vér. Lehet, hogy egyszer másutt leszek, és gyötrődni fogok, esetleg éhes vagy beteg, vagy a halálomon leszek, de most itt vagyok, és ezt már tőlem senki sem veheti el.Aztán azon tűnődtem, hogy lehet-e múló perceket egy kámeára vésni, és elvégeztem magamban, hogy ezeket a perceket lehet. Körülnéztem, hogy mi bennük a legillanóbb, mert ezt kellett legjobban megjegyeznem. Például elnéztem, hogyan csillognak a finom porszemek a levegőben. Megfigyeltem, hogy ahányszor átmegy rajta egy autóbusz, remegni kezd a híd a lábam alatt. Behunytam a szemem, s éreztem, hogy az Idő kezd megalvadni körülöttem, ikrássá lesz, lassan folyó és forró, mint a láva. Álomszerű állapotba merültem. Egy vízözön előtti kullancs szunnyadhat így, egy jégbe fagyott masztodon hasára ragadva. Mikor a szememet újra kinyitottam, már tudtam, hogy végérvényesen enyém lett ez a perc.Órámra néztem. Két óra húsz; csak öt percet pocsékoltam el az örökkévalóságból. Mint aki dolgát jól végezte, lesiettem a metróba, jegyet váltottam egy éppen induló szerelvénybe. Amikor az embernek két és fél órája van, mindegy, hogy milyen szerelvényre száll. A harmadik megállónál átszálltam; amikor a kocsi elindult az Operától, és az ajtók becsapódtak mögöttem, akkor vettem észre azt a lányt.Még nem a lányt, csak egy csíkot a homlokából, egy csücsköt a hajából, s egy féltenyérnyit a vállából, mert nagyon sokan utaztak ebbe az irányba. Ennyit láttam belőle, de ebből a kevésből, mint egy etruszk váza cserepeiből, összeállt előttem az egész. Rozsszőke hajából azt következtettem, hogy a szeme csak sötét lehet; válla a melle formáját, csuklója a bokájáét jósolta meg. Később, amikor az utasok kezdtek leszállni, láthattam, hogy nem akartak becsapni a cserepek.Az Opera és a place Balard közt rengeteg a megálló. Valahol leszállt. Mint akit madzagon húztak, mentem utána. Még sohasem jártam Párizsnak ezen a részén. Egy rövid utcán s egy téren vágtunk át, ahol a legtöbb üzlethelyiségre cédula volt ragasztva, hogy kiadó. A kapuk előtt macskák sziesztáztak; lustán, de megértéssel néztek utánam, mert ők is ismerik ezt a szenvedélyt.Az ember mindig azt szereti legtovább a nőkön, amit legelőször vett rajtuk észre. Nekem a szemöldöke tetszett a legjobban, mely oly merészen ívelt föl a tiszta homlokára, mint egy üdvözlőrakéta az égre. Hamvas arcbőrű, keskeny és elmélázó arca volt. Vannak nők, akik kislánykorukról fogva fél nap hosszat képesek eltűnődni azon, hogy ha férjhez mennek, a küszöbön kívül vagy belül lesz-e a lábtörlő, s ha majd megszületik, milyen névre keresztelik a gyereküket. Ennek a lánynak is ezek az édes gondok tükröződtek az arcán. Mikor befordult a sarkon, észrevettem, hogy egy érett szépségszemölcs sötétlik szellős és magas halántékán. Sietni kezdtem, hogy utolérjem.Léptem zajára visszafordult, aztán megállt. Odamentem hozzá.- Úgy rémlik - mondtam -, hogy együtt jöttünk a földalattival.- Igen - mondta.- Ha nem tévedek, maga az Operánál szállt fel.- Nem - mondta. - Én már a place Saint-Michelen felszálltam. Láttam is magát, mikor átjöttem a hídon.Csak bámultam rá. Ami eddig véletlen volt, eleve elrendelés lett. A csillagokba volt fölírva, harmincmillió éve, hogy én jegyet váltsak a földalattira.- Hol látott engem? - kérdeztem hebegve.- A hídon állt, és behunyta a szemét.Lassan elindult. Némán vele mentem. Nem beszéltünk, de lépéseink mindjárt összehangolódtak. Csak most vettem észre, testközelből, hogy a járása is milyen szép. Rakott szoknyája alatt ringó csípője, a mosóvászon blúzban tevékenykedő melle, kezében lóbázó, sásból font retikülje oly pontos taktusérzékkel tartotta járásunk ritmusát, mintha testének minden porcikája külön-külön is tudná, hová megyünk.- Maga nem francia? - kérdezte.- Nem.- Érdekes - mondta. - És kivel él itt?- Csak egyedül - mondtam.Ez valamiért meghatotta.- Istenem - sóhajtotta, és gyengéden rám mosolyodott.A legszebb szerelmek szánalomból születnek. S a meghittségnek azon a legelső lépcsőfokán, melyre mi ketten oly gyorsan fölléptünk, már ő is igényt tartott az én részvétemre.- Én is egyedül élek itt - mondta.- Hát maga nem párizsi? - kérdeztem.- Nem - mondta, egy kis sóhajjal. - Én Arc-en-Barrois-ban születtem. Ott tűlevelű erdők vannak - tette hozzá.Hátrafordult és felnézett az égre. Talán arra van Arc-en-Barrois. Én pedig láttam őt lerohanni egy vízmosáson, sűrű fenyves erdők közepén, átugrálva a görgetegköveket, miközben rozsszőke haja varkocsba fonva lobogott utána. Lent, az erdő alján terült el Arc-en-Barrois.- Szép lehet ott - mondtam.- Haute-Narne megye nagyon szép - mondta a lány. - Kár, hogy nem ismeri.- Pedig szívesen megismerném.Megállt, rám nézett, fölragyogott a szeme.- Hát jöjjön el egyszer! - kiáltotta. - Nincs messze, és ideális a vonat-összeköttetés.- Talán a nyáron - mondtam.Öröme rám is átragadt. Útitervet csináltunk. Ő az összes vonatok indulási és érkezési idejét ismerte; én megígértem, hogy kölcsönkérek valakitől egy fényképezőgépet. Összekarolva és tervezgetve mentünk tovább. Az ő édes gondjai eggyel megszaporodtak, nem bírta eldönteni, hogy a két számba jöhető arc-en-barrois-i vendéglő közül melyikbe menjünk ebédelni.- Nem szomjas? - szóltam egyszer közbe.- Nagyon - mondta. - De én csak vizet iszom - tette hozzá, amikor beléptünk egy bisztróba.- Én a csípős vizet szeretem - mondtam.- Én is - mondta, és boldogan felkacagott.Hasas, zöld színű üvegben tették elénk az ásványvizet. Rögtön elfutotta a pára. Nagyon hideg volt a víz, és úgy szúrta a nyelvünket, mintha éles jégszilánkokba haraptunk volna.- Milyen szép szeme van - mondtam elfogódva.- A magáé viszont kék - válaszolta a lány.Céltalanul kóboroltunk, és sokat fecsegtünk. Néha minden ok nélkül állva maradtunk, és meg-megbámultuk egymást. Ha egy kis időre kikarolt belőlem, mindjárt gépiesen összekulcsolódott a kisujjunk; élet-halál kérdése volt, hogy legalább egy ponton érintkezzünk. Semmivé váltam volna nélküle, hasznavehetetlen limlommá, mint egy olló fele. Egyszer, mikor éppen álltunk, kutatóan nézett a szemembe.- Hány éves maga? - kérdezte gondterhesen.- Huszonhét.Vállamra hajtotta fejét, megkönnyebbülten sóhajtott és továbbment.- És maga? - kérdeztem.- Én húsz. De mindenki azt mondja, huszonnégynek látszom.Én is annyinak néztem. Boldoggá tett, hogy még csak húsz. E korkülönbség egyszerre szilárdabbá és időállóbbá tett mindent. Ő aztán egy bizonyos Madame Michelről mesélt, a lakásadónőjéről, aki nagyon szigorú és fukar, de csupa szív. Este nyolckor otthon kell lennie, tízkor el kell oltania a villanyt. A vécében sem szabad villanyt használnia, csak be- és kimenetelkor gyújthatja meg a lámpát. Viszont Madame Michel kimossa és kivasalja az ő fehérneműjét, amire pedig nem volna köteles, mert a szoba bérében nincs benne a mosás. Ő pedig azt vallja, hogy az olcsó fehérnemű is lehet szép, ha tiszta. De akkor ami fehér, legyen olyan fehér, mint a hó...Ettől összeszorult a szívem, magam sem tudtam, miért. Mint a hó! Nem tudtam hová lenni az elragadtatástól. Közben-közben én is hasznát láttam a Szent Genovéva könyvtárban töltött óráknak. Hogyan törtek be a markomannok Itáliába? Mik a rózsakertészet kártevői, és hogyan védekezhetünk ellenük? A legjobban az tetszett neki, hogy a Szajna tükre hetven méterrel magasabban állt a harmadkorban, mint ma... Felnézett a magasba, s összeborzongott, mintha csak átmenetileg ért volna véget a harmadkor, s holnap talán újra elönti a várost a víz...- Milyen porszemek is vagyunk mi, emberek! - sóhajtotta.Ettől kezdve komolyabb tárgyakról beszélgettünk. Én közben kíváncsian nézelődtem, mert először bolyongtam Párizs külvárosi utcáin. Különösképpen otthonosan járkáltam ezeken a köveken, pedig minden más volt, mint ahol eddig megfordultam. Itt minden ridegebb volt, de valódibb. Itt nem árultak drága piperecikkeket, nem árultak könyvet, kevesebb volt a dísz, soványabbak a fák, kopárak a kirakatok. A kereskedők csak azt tették ki, amire a környék lakóinak elég volt a pénzük. A szép kirakat: szép hazugság. Itt igazat mondtak a málló vakolatú falak, az erkélyen száradó férfigatyák s a fodrásznál ülő nők, akik a napon szárítják frissen festett hajukat, a boltajtó előtt. A nők is őszintén hazudnak itt. A mozik sem ragyogtak neonfényben; csak az volt kiírva, mit játszanak és mibe kerül a jegy.- Nincs kedve moziba menni?A film közepére érkeztünk. Banditák kínoztak egy fiatal lányt, aki póznához kötve is szépen énekelt. A gyorsvonati síneken már vágtában közeledett egy lovas. Amikor a lovas elővette pisztolyát, megcsókoltam a lányt. Attól kezdve mindig csókolóztunk, amikor nem volt nagyon izgalmas a film. Az ülés bársonya átmelegedett alattunk. Lélegzetünk egyre rövidült, mintha hegynek futottunk volna. Később, amikor a lovas nyergébe emelte szerelmesét és énekelve elnyargalt vele az ingoványba, a lány kigombolta blúzát és szívére vonta kezemet, ahogy vak embert vezetnek be egy lakodalomba. A szünetben otthagytuk a mozit.Órámra néztem.- Sietsz? - kérdezte a lány.- Ráérek.- Tudok itt egy kis penziót - súgta a fülembe. - Nagyon tiszta, és nem drága.Ő ment föl előbb, én az utcán vártam. Már akkor jó messze voltunk a mozitól, de idehallatszott a csengő berregése, mely a következő előadást jelezte. Aztán megjelent a lány.- A tulajdonosnő nagyon fél a tűztől. Azt mondtam, hogy nem vagy dohányos.A tulajdonosnőt nem láttam, de ő ott leskelődött egy résre nyitott ajtóban. Bizonyára azt nézte, nem vagyok-e dohányos. A szobában négy nyelven ki volt írva: "Tilos a dohányzás", és közvetlenül a pamlag fölött piros kézifecskendő lógott, melyen tűzvész esetén meg kellett nyomni egy fogantyút.- Ne haragudj - mondta a lány, amikor körülnéztem a szobában; aztán hozzám simult.Tiszta volt, mint egy csillag. Jó szagú, mint egy nyári reggel. Természetes, mint egy pohár friss víz. A szerelemben a romlottság ott kezdődik, ahol a rítus. Őbenne ennek semmi nyoma sem volt. Minden mozdulata, mint a kézzel festett porcelán, melyből csak egy készül, s azért ilyen drága és becses.Ott kellett volna maradnom, abban a légypettyes szobában. Másnap munka után megvárni, egy átzsírosodott zacskóból zsírban sült krumplit vacsorázni. Egy hét múlva, mikor berregni kezd a csengő, megnézni az új filmet a moziban. Tíz év múlva megkérdezni tőle, hogy szeret-e még. Minden cigaretta után ablakot nyitni, nehogy a tulajdonosnő szimatot kapjon... De én az órámra néztem.- Sietsz? - kérdezte.- Nem sietek - mondtam, de cihelődni kezdtem.Az órám háromnegyed négyet mutatott. De bennünk is van egy óra, mely ostoba és kegyetlen, mint minden gép. Ez azt ketyegte, hogy ötig van félfogadás a prefektúrán, és hatra a könyvtárban leszek. De lehet, hogy nem is törődtem vele, hiszen másnap is ráértem volna odamenni. Lehet, hogy csak egy cigarettát kívántam. Jobban a szoba homályánál, jobban az újra összeölelkezésnél, jobban még annál az eredendő vágynál is, hogy mások legyünk, mint amik vagyunk. Talán azt hittem, hogy Párizs kimeríthetetlen, az ifjúság végtelen, és holnapra is jut majd egy ilyen találkozás. Ilyen semmiségeken fordul meg a sors.- Milyen hosszúkat lépsz - mondta. - Hová sietsz?- Nem is tudom - mondtam, és lelassítottam a lépteimet.Ugyanazokon az utcákon mentünk visszafelé. De visszafelé minden út rövidebb, mintha időközben összébb tolták volna a házakat. Egyszerre ott álltunk a metróállomásnál.Nem tudtunk miről beszélni. Álltunk, és néztük egymást.- Ráérsz ma este? - kérdeztem egy idő múlva.Megrázta fejét.- Nekem este nyolcra haza kell mennem.Megint hallgattunk. Hirtelen fölnézett a villanyórára, s én önkéntelenül követtem tekintetét. Négy óra volt.- Viszontlátásra - mondta, és gyorsan odanyújtotta a kezét.- Viszontlátásra - mondtam, s eszembe jutott, hogy sem a nevét, sem a címét nem tudom. De most már késő lett volna megkérdezni; hirtelen sarkon fordult és elment. Utánanéztem, míg el nem tűnt az útkanyarulatban, aztán lementem a lépcsőn, és beszálltam egy metróba az Opera felé.- Most lett kész! - kiáltotta örvendező arccal a fényképésznő, és kivette a szárítóból a képeket. - Nézzen az órára, hogy meddig tartott.- Épp két és fél óráig tartott, asszonyom.- Na látja - mondta az asszony elégedetten. - Mind a ketten pontos emberek vagyunk.Mielőtt borítékba tette volna, egy kis itatóspapírba csomagolta a még nedvesen csillogó fényképeket. S mikor az ajtó felé indultam, utánam szólt:- Sehol a világon nem kapná meg ilyen gyorsan a képeit.
1939 PüspökkenyérÉhséget nem éreztem akkor. Pedig a szakértők, akik nem három, de harminchárom nyarat töltöttek itt, gyakran mondták, hogy ünnepnapon erősebben gyötri az embert az éhség. Lehet ugyan, hogy ez csak az egyház ünnepeire érvényes, és nem vonatkozik a nemzetéire; végre is mi köze az idegennek a Bastille bevételéhez? Átvágtam a Hölgyek Tornyáról elnevezett utcán, és az Opera felé tartottam; itt megnéztem az órát. Öt órát és egynéhány percet mutatott: erről sok mindenféle jutott az eszembe. Mindenekelőtt Anna, a Kitaibel Pál utcában; ilyenkor párolgó tejeskávét iszik, sok föllel, kuglóffal; a kuglóf sárga tésztabuborékjai közt szeszélyesen kanyarog a kakaó barna csíkja, egy magyaros motívum. Elhessegettem ezt a parázna képet; arra gondoltam, hogy éppen két napja nem ittam kávét, és hetvenkét órája az utolsó étkezésemnek. Ettől elszomorodtam, jóllehet tudtam, hogy nem az én hibám. Az ember élősdi lény, szimbiózisban él a sült krumplival, a pirított borjúmájjal meg a hónapos retekkel. Az ember, sajnos olyan, mint a fagyöngy: életének mindig egy idegen élet az ára. A baj az, hogy nem tudok szénsavat asszimilálni, és esőből, napsugárból, levegőből élni, mint a növények. Nem tehetek róla. Az az ősöm felel érte, aki ezt az átkozott fagyöngyéletet választotta, ott az ősi mocsárban, planktonkorában. Valamennyi üköm könnyelmű volt. Ha mandulafa lennék a boulogne-i erdőben, vagy valami együgyű kis virág a Kitaibel Pál utcában, Anna kertjében, ha lila pávaszem lennék, vagy sárga pipitér, piros rétike avagy jézusszív, mit bánnám akkor, hogy hetvenkét órája nem láttam rostélyost!De büszke is voltam erre a hetvenkét órára, kihúztam magam, és szívesen kiszámítottam volna percekben vagy másodpercekben koplalásom idejét, ha tudtam volna fejben szorozni. Tizedikén még az urak módján éltem, reggelivel, ebéddel, vacsorával; tizenegyedikén már csak vacsorára futotta, tíz frankból, Roger-nál. Még így is maradt volna az ünnepre egy tízes, ha oda nem jött volna Roger, a főnök! De odajött és leült, és déliesen a fülembe dúdolta, hogy van egy üveg 96-os calvadosa. Kilencvenhatos calvados! Agyamba szaladt a vér: "Hozzad" - mondtam, és Roger szaladt. De én erről se tehetek, lévén ez is családi örökség. A hagyomány szerint Gedeon bácsi, a debreceni Bikában, tizenkettő nyarán egy ültő helyében elpucolt ötvennégyezer forintot, lórumon. De hogy még mindig maradt huszonöt forintja, hamarjában bevágta a tükröt. "Most legalább blank vagyok" - mondta volt Gedeon; én ugyanezt mondtam Roger-nál.Mégse voltam éhes. Gyenge voltam, mint aki villásreggelire túl sok bresti osztrigát evett és elrontotta a gyomrát. "Legjobb, ha kikoplalod - mondják ilyenkor -, csak egy üres teát igyál. Vagy semmit, az még jobb." Én a semmit választottam. Imbolyogva jártam, roggyanó ízületekkel, mint a lábadozók; az Edward VII.-hez érve befordultam a kapun, kikerestem egy kényelmes bársonyzsöllyét a társalgóban, és unatkozni kezdtem. Csak választékos környezetben szabad koplalni. Koszos külvárosban, ótvaros szegények körében is lehet éhezni, de micsoda szenvedés az! Míg itt, ebben a dús fogadóban, golfütős öregurak és tengerentúli leányok között, el bírom magammal hitetni, hogy hiányos táplálkozásom nem kényszerűség, hanem egy bogaras ember szeszélye.Később átballagtam az írószobába, és magam elé tettem a kék címeres levélpapírt. "Édes Mama - írtam -, a három ünnepnap idejére ideköltöztem, mert a Mártírok Hegyén éjjel-nappal szól a zene, és nem lehet tőle aludni. Tudatom azt is, hogy már találtam mosónőt, amilyent Mama gondol, a tisztítóban csakugyan klórral mosnak, ebben is Mamának volt igaza." A másik levél Annának szólt. "Tegnap jártam Bloch úrnál, a cikk miatt. Mikor meglátott, többször is megrázta örömében a kezem, és hajlongott és így szólt: »Köszönöm, édes úr - mert ez itt szokás -, a cikke nagyszerű és roppant időszerű.« Tüstént rendelt egy cikksorozatot a magyar szabadságharcról; különösen Branyiszkó ostroma tetszett neki, meg az a rész, mikor Táncsics urat kihozzák a börtönből. »Ezt írja meg párbeszédesen, ez fog tetszeni a részvényeseknek.« Adott ezer frank előleget, és megígérte, hogy karácsonyra leszerződtet állandó munkatársnak. Akkor persze idejössz te is, kiveszünk egy főbérleti lakást, már találtam is egyet Montrouge-ban, le is foglalóztam. Te meg keress valami virágos függönyanyagot, mert az Pesten olcsóbb."Mikor a Concorde-ra értem, sötét volt. A téren hangtalanul, széles ívben keringtek az autók, s mikor megálltam az obeliszk alatt, úgy látszott, maga a tér forog, csillogó fényeivel, ugyanazon az elliptikus pályán, mint a föld. Meg kellett kapaszkodnom. Lassú ívben mozogtak a lámpák, a diadalív, Strassburg szobra meg a többi, mind, egy kísérteties keringő ütemére. "Kyrie!" - kiáltottam és belevetettem magam a forgatagba; nagy nehezen átevickéltem a téren, át a hídon, s keresztülvergődve számtalan kacskaringós utcán, eljutottam a Parnasszus dombjára.Itt már javában állt a bál. Minden második utcában zene szólt, és táncolt a nép. Iszonyú tömeg sodort magával, bágyadt és álmos voltam, de megállni nem lehetett. Csak a Szent Domonkos utca sarkán jutottam lélegzethez. Itt három vagy négy zenekar játszott, és mindenki táncolt. Nekidőltem egy lámpaoszlopnak. "Ideje lenne valamit harapni" - gondoltam; körülöttem táncoltak vagy ettek, még olyan is akadt, aki tánc közben evett. Eszembe jutott, hogy Párizsban csak szegény embert ismerek, méghozzá olyan fajtát, aki maga is csak szegényeket ismer. Igaz, Robertnek van egy gazdag nagybátyja, de az Besançonban lakik; messze van ide. De azért minduntalan fölmerült előttem a nagybácsi, amint éppen vastag és véres húsokat eszik Besançonban, mustárral.Egy taxi állt meg a közelemben, és egy törékeny leány szállt ki belőle. A villanyfényben csak annyit láttam, hogy nem fehér bőrű; maláji lehetett vagy japán vagy szingaléz. Hozzáléptem és kalapot emeltem. "Madame - mondtam gálánsan -, szánja nékem a következő táncot." Zavartan nézett rám. "Nem is ismerem magát." - "Sebaj" - legyintettem elnézően. Csak a járdáról léptünk le, és máris elkapott a forgatag. Néhány percig szótlanul keringtünk. "Maga maláji?" - kérdeztem aztán, s ő csodálkozott. Fekete haja volt, a két fekete szeme két karbunkulus. "Annamita vagyok." Elszégyelltem magam. Mit is tudok Annamról? Ott van valahol Ázsia déli csücskén, ahol az a nagy rendetlenség van. Onnan származunk, az volt a bölcső. "Asia est vagina gentium". De az idő tájt még a fákon ültünk, datolyán híztunk, és az ásítozó aligátorokat kókuszdióval hajigáltuk meg. "Maga hová való?" - kérdezte ő. "Magyarországra." Most rajta volt a pirulás sora; tűnődni látszott. Később földerült az arca. "Akkor maga magyar?" - "Az vagyok".Ennek - nem tudom, miért - megörült, közlékenyebb lett. "Az én atyám Lwaf herceg, Baigoi királya, de őt bebörtönözték és minket száműztek. A bátyámmal élek itt, aki jogot tanul. A nevem Ly. És maga micsoda?"Mit mondjak? Egy hercegnőnek, hogy indigópapírral ügynökölök? "Épp most végeztem el az orvosi egyetemet" - közöltem könnyedén. "Akkor üljünk le valahová." - "Szívesen" - mondtam én, és leültünk egy kerek asztalkához. Ly hercegnő egy Mandarint rendelt, én követtem a példáját. A Mandarin piros ital, és semmi köze a mandarinhoz; boszorkák véréből párolják, és bakkecskék porrá tört szívét áztatják meg benne. Máskor három pohártól csíptem be; most elég volt ránézni, máris forgott körülöttem a világ. Ly hozzám fordult."Beszéljen az atyjáról. Vagy őt is bebörtönözték?" - "Nem. Ő szabad." - "És hány rabszolgája van?" - "Nálunk nincs rabszolgaság." Ez meglepte. - "Hát akkor ki műveli a földet?" - "Rabok - mondtam. - Akiket bűnösnek ítélt a bíróság." - "Milyen praktikus! Így legalább nem lázadnak föl." Hát azt nem, mondtam, annál kevésbé, mert a gyilkosokat párosával láncoljuk össze, az apagyilkosokra húszfontos kölöncöket szoktunk kovácsolni. A pénzhamisítók csak ötkilósat kapnak, a részegesek, a káromkodók, vagy akik szidalmazni merték a bíróságot, csupán egy vaskarikát a nyakukba, épp csak hogy el ne szökhessenek. "Hogy lehet így szántani-vetni?" - kérdezte Ly. - "Nehezen - mondtam. - Ettől aztán elég rosszkedvűek a magyarok. És magának hol van a kedves bátyja?" - "Otthon fekszik, mert beteg. Tudja mit? - ugrott föl. - Jöjjön, nézze meg. Én sejtem ugyan, mi baja... de csak jöjjön!" - kiáltotta és már ment is. Pincért sehol sem láttam, talán engem se láttak. Ly belém karolt; a vállamig ért. Az emberek utat engedtek nekünk, Ly szépsége meglazította a legsűrűbb tömeget. Elfelejtettem mondani, hogy olyan légiesen szép volt, mint egy jáspisba vésett táncosnő. Hallgatva mentünk, mámoros voltam, a Mandarin megtette kötelességét."Itt vagyunk" - mondta Ly. Drága és pompás szállása volt, három szoba a félemeleten. A harmadikban feküdt a báty; nagyon hasonlított Lyre: egy másik annamita volt. Csak a szeme nem olyan fürge, bogárfekete, mint a lányé; a szeme mereven nézett, és kék volt, kék, mint a nefelejcs. Vannak szemek, melyeket csak a nefelejcshez lehet hasonlítani; ez olyan volt. "Hogy hívják a bátyját?" Ly megmondta. A bátynak is rövid neve volt, Dé vagy Pé vagy Ef: nem emlékszem már pontosan. Megfogtam a csuklóját; az ütőér nem vert, a kéz hideg és merev. Szegény Ef halott volt, halott, mint egy ametiszt. Akármelyik orvos észrevette volna. "Hercegnő - szóltam elfogódva -, ha Pé reggelre se tér eszméletre, el kell a legrosszabbra készülnie. Ne sírjon, Ly, ne sírjon! Attól félek, nincs remény." Ly erős maradt. "Nem sírok - mondta -, van otthon még huszonegy bátyám. Magának mennyi van?" - "Csak kilenc" - válaszoltam szerényen, és leültem, mert nagy álmosság vett rajtam erőt. De ekkor a pohárszéken jókora darab süteményt pillantottam meg; tüstént éber lettem. Éppen olyan volt, mint egy püspökkenyér. Fölkeltem és a kezembe vettem. "Nicsak - gondoltam -, püspökkenyér! Mama se süthetne különbet." Édes vaníliaszaga volt, a tésztában dió, mazsola, dinnyehéj, egy drága mívű mozaik. Egy darabot letörtem, de Ly felsikoltott. "Ne! - kiáltotta -, az Ke-Wi!" - "Hát aztán? Azért megízlelhetem?" - de ő kivette a kezemből. "Nem szabad - szólt aggódva -, hátha mérgezett? Ha megverték szemmel? Ha átokkal babonázták meg?" Elvette és visszatette az asztalra. "Most menjen - mondta aztán -, én virrasztok vele. De holnap, ha erre jár, látogasson meg." Bőrtarsolyába nyúlt, és egy apróra hajtogatott bankót vett elő. "Ezt nem a barátnak adom - úgymond finoman -, hanem az orvosnak. Köszönöm, hogy eljött és segített a bátyámon." Szép, fehér tízfontos bankó volt, önérzetes, kacskaringós aláírásokkal. Új volt, nem sokat forgott izzadt kezek közt; tegnap ez a pénz még nyersanyag volt, kopra, gumitej, szantálfa, quebracho. A kísértés nagy volt, rettentő nagy: ha elfogadom, a rizsföldek poshadt szagát fogadom el, annami szüzek verejtékét, kávéhántolók kalamolását, gyapotgyűjtők hajladozását. De nékem azonmód az agyamba futott a vér, a Gedeon bátyám vére. "Ly - mondtam -, tegye el a pénzt." Kezet nyújtottam. A hercegnő elpirult, felágaskodott, és csókra csücsörítette ajkát, ősi annami szokás szerint. Megcsókoltam. Aztán a pohárszékhez léptem. "A Ke-Wit - szólottam eltökélten - elviszem magammal. Megvizsgálom, van-e benne méreg." - "Jó - bólintott -, vizsgálja meg. És holnap megmondja." - "Igen, holnap megmondom."Lementem a lépcsőn, ki a kapun, átvágtam az utcán. A Rue de Rennes-en leültem egy padra, és óriási darabokat törtem a tésztából. Édes és illatos volt, otthon se lehetett volna jobb; szemlátomást nem volt rajta átok. Vagy mégis? Jóllakni ugyan jóllaktam vele, de tüstént rám tört egy új és immár csillapíthatatlan éhség vagy inkább hiányérzet vagy még inkább betegség, aminek a Kitaibel Pál utca lehetett volna az egyetlen orvossága.Mi dolgom itt, Anna? A Kitaibel Pál utca nem akar viszontlátni, a Rue de Rennes pedig nem fogad be. Igaz, a világ minden száműzöttjének francia az anyanyelve; felejtsek el magyarul beszélni? Élő és halott annamiták között énbelőlem is élő vagy halott annamita legyen?Körülnéztem. Csönd volt. A bálnak vége, az utca kongott az ürességtől, és Issy felől véresen bukkant föl a nap, mint egy távoli, ijesztő robbanás, amit a hatóságok eltitkolnak a nép elől, de vörösen fénylő üvegekkel már feltűnt az első autóbusz.
1941 Ifjúság, ifjúságKörös-körül, a nyugtalan táj fölött hóbortos felhők kalandoztak, lőporfüst kóválygott a levegőben, vörös tócsák csillogtak a földön, mint egy csataképen, melyről elvonultak a küzdők. Egy eltévedt trombitahang keringett a völgyben, aztán irányt vett, és elszállt a lucerna felé, lassulóan, lombhullóan, mint fészke körül a fácán. Csönd lett, csak odaát, a Dnyeper túlsó partján dörrent meg egy puska, váratlanul, de veszélytelenül, mintha nem élném, csak elmesélném. Nikoláj megfogta a karomat. "Már észrevettek, kapitány! Vágjunk át a kukoricán, ott fedezve leszünk!" De nékem Mária Valéria járt az eszemben. Hogy örülne, ha látna fehér zubbonyomban, szívemen a Vladimir-renddel, az óvatos Nikoláj oldalán, aki újra csak intett: "Térjünk le, kapitány! Egy üteg áll a túlsó hídfőn!" Ágyúk is? Annál jobb! Ha nem egy, de száz ágyú, ha ezer lövész, s ha maga Murat állna ott, marcona testőreivel, akkor se térnék le az útról. Nem fog azon a halál, aki a cár képét hordja a mellén és Mária Valériáét. "Csak előre, Nikoláj - buzdítottam bátran -, hogy büszke legyen rád Kutuzov!"De ekkor megszólalt egy hang. "Kukucs" - hívott, s megrezzentem. "Szerbusz" - köszönt, és felébredtem. Mária Valéria állott előttem: rohanvást tértem vissza hozzá, birodalmakon és századokon léptem át. Messziről jöttem, a zöld vadászmezőkről, kék Óperenciából, a Dnyeper-parti csatából; a száguldástól tüzelt a szemem, Mária Valéria azonban nem vette észre, mert a nők mindig ott vannak, ahol éppen vannak, és nem is kívánkoznak másfelé. "Szervusz" - mondtam nagy sokára, s akkor már tudtam, ki vagyok, mi vagyok, hol vagyok. Haj bizony nem Kutuzov délceg huszárja, s Mária Valéria se sétál a Carszkoje Szeló-i nyírek alatt, csipkeuszályosan, habos napernyővel, négy fehér agárral, de itt áll a szobámban, matrózruhában, s a kezében szalámis-vajas kenyér."Svájsz nincs még itt?" - kérdé két nyelés közt; a kérdés fájt, és külön a szándék, a kínzószándék a szók mögött. A Svájszt, épp azt kereste nálam! Szívembe törve, tövisként csüggött rajtam Svájsz; mert ennek a lánynak mindig a távollevő kellett, a vetélkedő szerelmet szerette, a Svájszot rajtam követelte, Svájsztól meg engem vagy valaki mást. "Nincs itt - szóltam fekete gyűlölséggel. - Nincs, nem volt, nem lesz!" Mária Valéria bemutatta azt az állatszelídítő mosolyát, mely egyszerre ígér korbácsot és illatos, márványos marhahúst, de feleletre se méltatott. "Jön Petyák" - mondtam kárpótlásul; alig szóltam, már ott is volt Petyák, s a földre borult a lány előtt. "Hódolat, fölség, dicső királynőnk, Glega Mária Valéria Kredenc." Ez tréfa volt, buta vicc: én, aki igazán szerettem a lányt, komoran vártam a végét. Én nem tréfálkoztam, olyannak szerettem, amilyen volt, s ha más lett volna, amúgy is szerettem volna, mert egy férfi csak egyféleképpen tud szeretni: csökönyösen, egyhangúan és hűségesen. Úgy szerettem Mária Valériát, mint a vasárnapi napsütést, mint a Mamát, mint Magyarországot. Hogy ingatag volt, szívtelen, kacér? Annál inkább! Én voltam az állandóság, a meder, a part; ő a patak, a mindig változó, hidegen csillogva tovacsobogó. A nevéből élcet nem faragtam, csak áhítattal ismételtem sokszor: Glega Mária Valéria! Szép, ugye? Számomra szebb, mint Báthory Erzsébet, olyan, mint Kossuth Lajos!A lány azonban elfogadta ezt a buta élcet. Elfogadott ő mindent, csak adni nem adott. "Állj fel, hívünk, Petyák Tamás, legyen tiéd Bács meg Mohács!" Petyák fölállt, és megköszönte a két falut. Volt neki már vagy nyolc. Én a szekrénybe nyúltam. "Elkészült a Téli Kiáltvány" - jelentettem büszkén, és Mária Valériára pillantottam. Petyák megörült. "Nagyszerű, akkor visszük is Budára, Fridrikhez. Jössz?" A lány biccentett. "Jövök, de várjuk meg Svájszt." Petyák nem akart várni. Minek? Svájsz messziről jön, ki tudja, mikor. Lehet hogy baleset érte, zátonyra futott a hajó, léket kapott, vagy elfogyott az élelem. A Behring-szorosban sok a jéghegy, és Alaszka fokán áll a köd: Petyák tudta, mert sarkutazó volt, Amundsen, Scott és Cook barátja, s már négy levelet írt Pearynek. Valahányszor kiléptünk a házból - mi hárman egy házban laktunk, csak Svájsz lakott távol -, Petyák delejtűt és térképet hozott, és körültekintően vezetett át az Oktogonon. A Ligetben, a Nagy Rabszolga Tó körül libasorban jártunk a csörgőkígyók miatt, a Mátyáshegyen madzagot kötöttünk a derekunkra, mert enyhült a tél, lazult a hó, s elég egy hopp, egy fütty, egy fecskepötty, és ránk zúdul a lavina..."Most táncolni fogok" - szólt a lány, és eljárta azt a mártogatóst, amit a vasárnapi ünnepélyre tanult. Három lépés előre, három hátra, ingás, ringás, bokázás. "Karolj át, egyedül nem tudok!" Átöleltem, és Mária Valéria kecsesen hajladozott a karomban. Én az árnyékát néztem s a két politúros hajfonatát, amint a padlón tekergőztek, akár a kígyók. Soká táncolt. A dereka karcsú, s mint egy szélbe hajló suhancjegenye: csupa feszesség, csupa pattogás, csupa mézgás, tavaszi nedv. Szívemben örvényleni kezdett a vér, éreztem, soká nem állom ezt a kacér táncot, de letöröm a derekát, és földhöz vágom, és rátaposok, késsel szúrom, és meggyilkolom, s ha megszomjazom, a csapnak dőlök, és iszom rá rengeteg csobogó vizet.Ekkor lépett be Svájsz. Meglátta a kislányt a karomban, és elvörösödött. "Te vagy?" - csodálkozott Mária Valéria, mesterkélt közönyösséggel, de én éreztem, hogy csupa figyelem, mint a préda nyomán a leopárd. "Elég a táncból!" - mondta Svájsz. "Miért?" "Ne táncolj most - kiáltott hirtelen dühvel -, váratlanul meghalt az apám!" A lány kibontakozott a karomból, és engem elfutott a méreg. Hogy hazudik! De nemcsak most, mindig hazudott, hogy törődjünk vele, hogy ő legyen a körök középpontja, legyen övé a férfiak figyelme, a lányok szerelme meg minden. De nem tartott mértéket, túlméretezte a hazugságait; ha utat akart robbantani, a hegyet vetette szét. Minden szava túlzott és felesleges volt, mint egy meteor, mely belecsap egy vályogviskóba, és agyonüt egy haldokló banyát. "Te szegény" - szánta meg a lány. "Hadd csak" - morogtam undorodva, hisz tudtam, hogy nem friss a seb, lévén az öreg Svájsz tíz éve halott."Na, ebből elég!" - szólt Petyák, ő is tudta a magáét. - "Megyünk Budára, Fridrikhez!" Kiáltozva futottunk le a lépcsőn, a félelmetes Petyák becsöngetett. Özv. Gruz Herbertné állt a táblán, s a kövér Gruzné lesett ki a kukucskálón. "Mi tetszik?" "Mezzanin" - szólt Petyák, iszonyú mély hangon, hogy kiérdemelje az özvegy bizalmát. Az ajtó kinyílt. "Nem jártak itt a múlt héten is maguk?" "Á - csodálkozott a leány. - A múlt héten? Dehogy. Most érkeztünk Penteléről." "A személlyel - tette hozzá Petyák. - Galgamácsa, Galgahévíz, Galgaguta, Szirák." Mert ő tudta a menetrendet. "Hol van Gruz?" - kérdeztük a szalonban, s az özvegy felcsuklott. "Meghalt a télen, szegény Herbuskám..." Petyák egy székbe zuhant, és minden átmenet nélkül visítani kezdett: "Atyám, Herbus, elhagytál, édes kicsi jó atyám!" Vadul dobálózott a széken, az özvegy pettyes lett, mint a csalánkiütés, és sípolva szedte a levegőt. Mi is üvöltöttünk, összevissza: "Árvák lettünk, mi lesz velünk, Herbus bácsi, kis atyánk!" Csurgott a könnyünk; aztán körülnéztünk, és valami emléket kerestünk. Petyák az állóórát hozta, a lány a Szálkahúzó szobrát, Svájsz meg én a lakás ajtaját emeltük ki, és lihegve cipeltük le a lépcsőn. Mindent bevittünk a Magyar utcai pékhez. "Mi ez?" - kérdezte a segéd, és szaporán pislogott lisztes pilláival. "Mezzanin" - dörmögte Petyák kedvetlenül, és kiment.Végigmentünk a nyirkos Reáltanoda utcán, a huzatos Irányi s a sörszagú Kéményseprő utcán; az Erzsébet hídon átkeltünk Budára. A kecses híd a délutáni fényben az erőfeszítéstől szinte remegett: mint egy szőke tornászlány rugalmas testét, úgy homorította ívét az ezüst víz fölé. A Várhegy tövében alig járt ember; mikor a szállóhoz értünk, rákezdte Svájsz. "Állathangok" - mondta nekünk, azazhogy Mária Valériának; mert minden csíny és bűn és játék csak néki szólt, az ő tetszésére várt. A Lánchíd utcában sokan jártak, mikor megszólalt a csalogány; egy öregúr megállt, körülnézett, és tűnődve kandikált a gesztenyék szoknyája alá. Hol csivog az a csalogány? Mentünk tovább. "Emlősök" - jelezte Svájsz, s a tető gerincén egy hergelő kandúr surrogott. Egyre többen néztek a magosba, két siető baka egymásnak rohant, de akkor az alagút kellős közepén elbődültek a bivalyok. Még a rendőr is az úttestre lépett, és onnan kémlelt szerteszét: egy hosszú csorda vonult a hegy alatt, topogva, bőgve, döfkölődve. Az egyik aligha szögbe nem lépett, mert szívettépően bőgte panaszát: így értünk át a Krisztinába. A vak ember ott csücsült a ládáján, melyben kintorna vagy planéta volt, "szegény vak ember", mondta néha, s kenyeret rágott, szürkét, kérgeset. Svájsz a fülébe szuszogott, majd elbődült, rettentő hangosan: Buáá. Aztán kitépte kezéből a kenyeret, mohó étvággyal bepofázta, és nyelte, nyelte fulladásig. De Mária Valériának egy izma se rándult, felszegte az állát, és ment tovább.Szorongva léptem a Boston kávéházba: Fridrik ott volt, egy tükör tövében, az ablak előtt. Valamit írt, s hogy ráköszöntünk, fölpillantott, és elmosolyodott. "Négy habos kávét!" - szólt a pincérnek, aztán bennünket szemlélt meg megint. "Csak nőltök, nőltök, mint a kóró, nőltök" - mondta rosszallóan; Petyák behúzta a nyakát, mert ő volt a leghorgasabb köztünk, s úgy nőtt, hogy hallani lehetett a sercegését. Elővettem a Téli Kiáltványt, és tikkadtan szóltam: "Egy kézirat, ha el tetszik olvasni... Most lett kész." "Várj, míg végzek ezzel; Mikes püspöknek írok levelet." "Tessék csak" - biztattam jó lélekkel, s az arcom kitüzesedett. Úgy éreztem, nincs szebb kerek e földön: öregnek, ősznek, bölcsnek lenni, a Horvát-kertre könyökölve a püspöknek írni levelet, s a bekezdések végére pontot a Krisztina harangja tesz, ha aranysárgán végigkong a napsütéses délutánon.Mikor esett? Se tegnap, se tegnapelőtt: de a nadrágja szára mégis összefröcskölt, s a bakancsa orra csupa sár. Lassan írt, és közben almát rágott, héját az ölébe hámozta, szivarjáról is odaejtegette a hamut, piszkos volt, egy szemétdombon trónolt, s a püspöknek írta levelét. A hajában toklász és repcepetrence, mintha az a nagy eső, a tegnapelőtt-előtti valahol a mezőn érte volna, az agyagos törökvészi kaszálón, s ő víz és villám elől egy szalmakazalban lelt volna tanyát. Nadrágján almahéj rugója rozsdált, haja keféletlen, arca csupa sörte. Sárban és iszapban ült, akár egy szent és termékeny folyónak istene, a Gangeszé vagy a Nílusé, csak szakállából hiányoztak a kagylók és üstökéről az íbiszmadár."Hadd lám, mit hoztál" - mondá később, s a szájában harsogott az alma. "Sok almát tetszik enni" - szólott Svájsz, a pimasz. "Azt, azt, fiam, semmi mást, mert híznom nem szabad. S ez átmegy rajtam, mint kacsán a szeder." Csutkástul ette az almát, csak a magját köpdöste, egyiket a másik után. Nyelvével összevissza kutatta száját, aztán az ajka közé vette, és kilőtte jó messzire. Minden percben köpött egy magot, s ha százból csak egy is megfoganna: tíz év múlva - ha Isten éltet, s a fák beérnek - lesz ranettje és betulja, lesz kálvilja és jonatánja, csak föl kell érte nyúlnia.Most olvasni kezdett, s nekem izzott a fülem. Reszketve figyeltem a száját, homlokát, szemöldökét, hogy kifürkésszem a tetszés vagy nemtetszés jelét. De Fridrik egyre csak rágott és pöfékelt és köpött, ettől nem lettem okosabb. Első írásom, a Nyári Kiáltvány, bizonyára jobban tetszenék; az ugyanis a halálról szólt, pontosabban Vitkovics Arzén haláláról. Az idő tájt csak a végső dolgok érdekeltek, a látszat mögött a lényeg, az élőkben a csont s a csontban a velő. A Téli Kiáltványnak már szerelem a tárgya, köznapi indulat, emberi baj; áltattam magam, hogy ez a fejlődés útja, de titokban tudtam: csak megalkuvás. Ritka az ihlet, az ember esendő, s a valóságról írni olyan csábító!Imhol a hősnő: Bordali Emma! Egy kertben sétál, zúg a felszél, a platánokon időnkint felsóhajt egy levél, és szélütötten fordul le az ágról. Emma a kezét tördeli, és néha így szól: "Elhagytál, Konstantin!" - másszor meg így - "Mi lesz veled, szegény magyar hazám!" Úgy érzi: mindenki hűtlen hozzá, ahogy elhagyta a délceg Nagybotos Viola, holott váltig ígérgette, hogy vesz neki éberlaszting cipőt, és felülteti - végre - a velocipédra! De Konstantin ez időpontban váltott lovakkal száguld a Vaskapu felé, s kocsiján az ország pénztárát rejtegeti egy halom fonnyadó saláta alatt. A ládát Görgey bízta rá, hogy ássa el Orsován egy jegenye alá, melybe bicskával e három szó van vésve: Dum spiro: spero. Konstantin megleli a fát, elássa a bankót, és lóhalálban siet vissza Emmához. De nyomában vannak már Haynau sbirrjei. Konstantin kifog a bérgyilkosok eszén: egyik nap tót olajkárnak öltözik, sárosi szekeresnek a másikon, harmadnap, a soproni páncikterek köntösében, a Búbos Galambhoz címzett fogadó udvarán duellumot vív egy linzi zenésszel, aki az ivóban így nyilatkozott róla: Ein magyarischer Feschak!Emma várakozik. Konstantinra gondol, s a nyakában, szarvasbőrbe varrva, száz arany. Ki volt Bordali Emma? (Ő az a bánatos hölgy a piros disznón, a sárga krinolinos, aki bizonyára elunta a majálist, el a keskeny cipellőjű uracsok bókolását, s magányt keresőn félrevonult e szelíd lankákra. Ölében kosár, s benne a régi idők szelíd virágai: menta, laboda, levendula. A mulatozók minduntalan szólongatják, Mili így; Mili úgy, de ő csak ül, mint Hamupipőke, pedig Losonctól Lőcséig az ő hírétől hangos a Felvidék. Holott Emma még csak szépnek se mondható: arca - az eperjesi egyházfi szerint - a Habsburgokra hasonlít, az egész családra, ily kegyetlen a sors! Az álla Józsefé, ajaka Ferdinándé, szeme Mária Teréziáé; a homloka IV. Károlyra hasonlított. Igaz, akkoriban még Ferenc József volt a császár, s a jó schwechati sört az öreg Dreher Antal főzte Kőbányán.Egy nap végre megcsikorognak a kavicsok, s egy hintó fordul be a fasorba. Konstantin megemeli bolyhos köcsögkalapját, s a hágcsóra segíti Emmát. A kocsis - bizonyos Kókusz nevű, volt podolini fiákeres - a lovak közé csap, Konstantin pedig az ajkához emeli azt a kis szarvasbőr zacskót, mint valami amulettet, ami távol tartja a hajdenákokat, a kórságot meg a halált. Így mennek messze, messze, egy lengyelországi fogadóba, ahol nagyszerű rizses húst főznek, vegyítetlen a bor, és mindig friss a pacal. Ebéd után az ablakba könyökölnek, és soká nézik ezt a különös országot, ahol a lucfenyők csúcsán piros bársonygégéjű madarak dalolnak, és éjjel-nappal hull a hó."No, te modern" - csóválta Fridrik a fejét, letette a lapokat, és kinézett az ablakon. A nyári színház zöld oszlopos tornáca s a Horvát-kert fái elborultak az alkonyatban. "Miért is írtok, ti modernek? Mit akartok? Mit akarsz te?" - Mit is - tűnődtem nyugtalanul; voltaképpen villanyvasutat akartam és örök életet. De hallgattam erről és Fridriket figyeltem, akit láthatóan idegesített a Téli Kiáltvány újszerűsége. Mert Fridrik maradi lélek volt, Buda halála volt a legfrissebb olvasmánya, s mindjárt utána a Téli Kiáltvány. E kis művem nagy írónknak, K. Gy.-nek irályát tükrözte, ez nyitott utat Fridriknek K. Gy., sőt a 20. század irodalma felé. Az ember azt hihetné, hogy Fridrik megörült vén fejével az új világnak, mint Rip van Winkle a mogyorónak: nem így volt. Meghámozott egy almát és elégedetlenül szólt: "Úgy hallom, manapság sokat írnak. Sokan és sokat. Néha én is felütök egy könyvet, beleböngészek, de elunom. Mindezt olvastam már, azoknál ni! - szólt, és hátrafelé bökött a tükörbe, melyből Csokonai, Jókai, Vörösmarty és Arany János nézett vissza rám. Petőfi, a bal sarokból, szúrós tekintettel mért végig: szívemben megakadt a vér. Egy miatyánkot próbáltam mondani, nem ment; közben Fridrik szüntelenül beszélt. Nyitott szemmel jár - úgymond -, néha Pestre is átmegy, látja ezt meg azt, írót és olvasót, bolondot, ítészt, kiadót, poétát. Meg-megáll a könyvesek előtt, s vár. Csak beverik már az ablakot?! De nem. És mért nem? Hát sosem támad föl a népharag, hogy száműzzön egy hunyász műbírálót, és karóba húzzon egy-két kiadót? "Az ám!" - szólt Arany a tükörből, s Jókai, a kék szemű rábólingatott. "Azt a kövéret" - ajánlá Vörösmarty. "Menjen böllérnek" - tetézte Petőfi dühe. Nem írók ezek - Fridrik mondta így -, vagy író az a nyálfreccsentő bolond? "A mi szemetünkön taréjosodnak ők!" - lobbant fel Csokonai Vitéz: "Mihály, Mihály" - csitította Arany, de Vörösmarty nyakán is duzzadt már az ér. "Hát te, kölyök - rikoltott Petőfi, kun szeme lángolt, jobbja a hajába túrt -, kotródj haza, himpellér, ripők! A magyar szó nem lesz ebek konca, míg én őrködöm itt, Pest-Budán!" Derékig kihajolt már a tükörből, az öklét s a szitkait rázza fölém. "Takarodj - kongatta haragját -, tűnj el, fuss el, pusztulj, te nyavalyás taknyos, vagy kipenderítlek én!"Én úgy megijedtem, hogy sírva fakadtam, és még jobban sírtam, azért, mert sírtam, és éppen itt, a lány előtt! Fridrik megrázta rémes üstökét, hajából hullott a szalmatörek, a homok, a rizs, a korpa, a mák; Petőfit Arany és Jókai fogta, mert dühös volt, vad volt, egy szörnyeteg! Svájsz a körmét rágta kajánul, "ripők - motyogta -, taknyos, himpellér" -, a szíve romlott-bomlott az örömtől, hogy végre én is alul maradok. Szemem a lányét kereste kérőn, de az csak nézett, ki a sötétségbe, fekete szemmel, fekete szívvel, akár a végzet, könyörtelenül. Nem mondott semmit, nem volt segítség, nem volt biztatás, irgalom, remény... ahogy csak bírtam, kiszaladtam, az utca csupa rém, csupa borzalom, egy sárga sárkány futott a sínen, egy negyvennégyes, Hűvösvölgybe, le: már csak egy lépés, csak egy lendület kell... s már ott is voltam, a fény előtt! Az egész világ felcsikordult, ami mozgás volt, az lett a fék, az ütés nem fájt, s nem jajongtam, vártam, hogy mi lesz, élet vagy halál? Az emberek mind-mind körém szaladtak, a lány és Petőfi, Fridrik és Arany, Csokonai felcserért futott a hegyre, Petyák zokogott, Jókai zihált, bántam is én? Gyönge voltam, nem bírt volna a lábam, csak könyökre dőltem, úgy pillantottam szét: csöppet se féltem. Nikoláj intett, a Dnyeper völgyét álmodtam megint, az éjszaka mélyén büszke hadak keltek, hét falu égett a dombokon túl, Szmolenszk alatt a mozsarak szóltak, mint távoli, tompa szívdobogás... A homlokomon egy vércsík támadt, és melegen folyt le az ing alá; meg kéne törülni, de nékem már mindegy, a világnak vége, meghalok.
1942 Istili, hallgass!Éjféltől reggelig Koncz vezetett, azóta én. A motor egyenletesen búgott, a gumik zajtalanul suhantak a betonon, kesztyűs kezem lazán pihent a volánon, mint egy kezes komondor örvén. Ment a kocsi magától, tudta az utat, megérezte a felpartot, és nagy bölcsen egyedül is kikerülte a veszedelmes tölcséreket, a tankcsapdák kirobbantott üregét. Nem törődtem semmivel, csak azzal, hogy el ne aludjak valahogy. Egyenes úton, állandó sebesség mellett, harminc lépéssel egy tereptarka teherkocsi mögött, mindig fenyeget ez a veszély, hát még ilyen lapos, egyhangú vidéken! Gondoltam, szólok Koncznak, rázzon meg, ha leragad a szemem, de Koncz a mellettem levő ülésen mélyen aludt. Mélyen, de ébren. Egy zökkenésre, kőroppanásra, de még a sebességváltásra is felrezzent, körülnézett, és álomba szenderült megint. Jó természet, katonaembernek valóságos áldás: akkor aludni, amikor lehet. S Koncz tudta ezt! Mint az aggokat a hirtelen halál, úgy lepte őt meg az álom, a legfurcsább helyzetekben, hanyatt vagy hasmánt fekve, ülve vagy állva, sőt - ha lett volna rá alkalom - ágyban is tudott volna aludni, pehelypaplan alatt. Meleg volt, zümmögött a gép, a sürgönypóznák ütemesen csapódtak el az út jobb oldalán, s a szemhéja egyre mélyebbre ereszkedett. Előhúztam egy cigarettát, megnyálaztam, és a számba dugtam; Koncz horkantott, és kinyitotta a szemét."Héé - nyöszörögte álmosan -, sodorints nekem is!" Megsodortam és gyufát kértem. Koncz végigpüfögtette a zsebeit. "Fene megette. Nincs!" Mondtam, félreállok a kocsival, és megvárom az első legénységi autót, azon ül Bíró tiszthelyettes, annak van öngyújtója, patronhüvelyből, még a nagy háborúból. De Koncz nem akarta. Ő - úgymond - szenvedélyes dohányos, de egy cigarettáért meg nem állítja az oszlopot. Elv. "Ha elv, elv - mondtam -, akkor szídd a fogadat, cimbora" - s hajtottam tovább. Jóllehet én is hadnagy voltam, mégis ő volt az úr. Mert Koncz aktív volt, én csak tartalékos, Koncz januári hadnagy, én csak júniusi: Koncz kétszeresen rangidős. Hisz épp ez a szép. Ha egyszer rajtam a mundér, nincs több gondom magammal-mással: megvan a helyem a világban, mint a betűé az ábécében. Simán robogtunk tovább, idáig komoly torlódás nem volt. Körülbelül hatvanas lehetett az átlag."Az ott, a szilfák közt a Nyári-kastély - mondta Koncz később. - Ott van a dandár. Be kell menni eligazításért. Bemégy?" Megvakartam a fejem. Én az ilyen hivatalos ügyekkel sehogy sem vagyok. Talán furcsán hangzik, de nem szívesen megyek a dandárhoz. Elfogódott vagyok, egészen mást mondok, mint kéne. "Nem mehetek - mondtam kitérően. - Parancsért csak aktív tiszt mehet." - "Lárifári, én egész éjjel vezettem, eredj csak... Vagy félsz, méltóságos uram?" Méltóságos uram! - ezzel vérig tudott bosszantani. Amellett tudtam, hogy bakot lövök, de ezt semmi pénzért be nem vallottam volna. "Jobb, ha te mégy - mondtam olyan nembánomformán -, te jobban tudod a dörgést..." Oldalvást nézett rám. "Nem fogom föl ésszel. Nem szeretsz a dandárhoz menni? Csudállak, koma..." - A combjára csapott és vigyorgott. "Jól van, megyek én!" A kastélyhoz érve megálltunk, és a kocsikat a gazdasági udvarba faroltattuk, hogy torlódás ne legyen. Vettem a derékszíjat, és végigmentem a parkon. Kétoldalt a tölgyfákon frissen aggatott huzalok csüngtek, a parancsnokság telefonvonalai, egy tisztáson gyerekek verekedtek, talán a kapus vagy a kertész fiai. Háborúsdit játszottak.Békés napjaiban finom úrilak lehetett a kastély; a sárga murvával hintett utak még őrizték a konteszek lábnyomát a sok bakancsnyom között. De a konteszek nem voltak sehol, csak a komondor nyúlt el a napon, nyelvét lógatva, kaffogva, fújva. Vadszőlővel futtatott oszlopok közt léptem a tornácra; egy kövér alhadnagy ült ott, és jöttömre fölállt. "Huszonnyolc per bé" - mondtam. Elindult előttem. A társalgóban írógépek ropogtak, távíró ketyegett, csörgött a telefon: "Balra a második ajtó" - mondta az alhadnagy, és visszafordult. Beléptem; békében ez volt az ebédlő. Magas hátú tölgyfa székek közt hatalmas asztal állt a közepén, a falon agancsok, köztük egy tízágút is láttam. A szemágán látcső és pisztolytáska lógott. Régi, színes vadászképeken piros frakkos lovasok, lompos hajtók, pórázon feszülő vizslák. Az ábrák alatt kalligrafikus szöveg. Egy vadászhölgy a lova nyakát simogatta, s a csatlós a kürtjén hallalit fújt...Egy ezredes intett. Jelentkeztem. Zárt borítékban átadta a parancsot. Egy könyvbe be kellett írjam a nevemet: beírtam, s már azon voltam, hogy összekapom magam, és elevezek. De az ezredes megszólalt: "Hol az állománykimutatás?" Megdermedtem. Sejtelmem sem volt. A könyveket nem én vezettem, hanem Kona, Bíró és Hoffmann Csibi, az orvos zászlós. Kiraktam az asztalra minden papírt. "Itt kell lenni - szóltam illedelmesen. - Tán az a kék? - Nem volt szerencsém. - Akkor az a vastag..." Az ezredes fölemelte: Közélelmezési könyv volt ráírva, rondírással. "Szóval nincs. Szép dolog! Gyönyörű dolog! - mondta az ezredes, de csak gúnyból mondta. Nem tetszett neki igazán. - Eszerint az urak nem vezetik az állománykimutatást!" Már magázott. Már azt mondta: urak. Ha egy ezredes - egy vezérkari ezredes - magázódni kezd, és azt mondja: urak, akkor cudarul állnak a dolgok. "Vezetik vagy nem vezetik?" - kérdezte szigorúan. Rajtam csakugyan a hideg szánkázott. Megállj, Koncz, ezért meglakolsz! "Mi mindent vezetünk" - szóltam szerényen. "Na, kiderül. Hol az orvosi vizsgálati könyv?" - "Az a pepita" - mutattam találomra, s az ezredes már kézbe vette, mikor az alhadnagy bejött. "Ezredes urat kérik a telefonhoz." - "Kicsoda?" - "Sallai százados úr." - "Na, vidd" - adta vissza az iratokat, és töprengve indult kifelé. Csupa víz lett a gallérom.Trappoltam vissza. Koncz a kormányon aludt, de ahogy beültem, fölriadt. "Na, jó volt?" - "Csupa cukor." - "Tán bántottak?" - "Á, dehogy! Habos kávét adtak. És az útra egy marék Kuba szivart." Koncz felült, belepödört a hajába; már gyanakodott. "Történt valami?" - "Nekem semmi." - "Hát?" - "Neked." - "Nekem? Én benn se voltam. Nekem mi közöm hozzá?" - Na - gondoltam -, ütött az órád, Koncz! És meséltem. Hogy így meg úgy, mondom komoran, csak bemegyek. Kérdik, én vagyok-e a századparancsnok? Mondom, én. Kérdik, hogy hívnak? Mondom, Koncz. "Azt mondtad, Koncz?" - "Azt hát. Mi mást mondhattam volna? Tiszti eligazításra csak aktív tiszt mehet, én szóltam előre..." - "Ne cifrázd - idegeskedett Koncz. - Aztán mi történt?" Aztán kérték a micsodát. Az állománykimutatást. Mondom, az a kék. Mondják, az nem az. Mondom, az a pepita. Az se az, mondják ők... "Kik azok az ők?" - faggatott Koncz. Már bekapta a legyet. Szóval, két tábornok, egy ezredes és annyi őrnagy, hogy nem számolhattam. Meg egy százados, bizonyos Sallai, aki a telefonnál ült. "Ne fecsegj annyit - sürgetett. - Mi lett aztán?" Aztán már semmi, mondtam. Felírták a nevemet, vagyis a nevedet meg a beosztásodat. Meg hogy mikor születtél. Tisztára véletlen, hogy tudtam. "Szerencsés véletlen" - bólintott keserűen Koncz. Utána felírták a csapattestet, és azt mondták: Slendrián társaság. "Mást nem mondtak?" Várj csak. A végén a rangidős tábornok így szólt: "Koncz hadnagy úr majd gondom lesz önre. Végeztem." Ezt mondta, elég hűvösen. "Más nem történt?" - kérdezte Koncz sötéten. "Mi más? Tán azt hitted, előléptetnek? Hadiiskolára küldenek? Nesze, itt a parancs."Közömbös arccal, nyugodtan vette át, de csak úgy szaporáztak a szempillái; felért nyolc óra alvással. Kinyitotta a borítékot. Rövid parancs volt. A század a 274-es műúton bemegy Apátiba. A helységet elhagyva, a szélmalomnál letér a dűlőútra, a pontonhídon átkel a folyón, és D. községig nyomul előre. Légi felderítés szerint D.-t ellenséges erők tartják megszállva. A század előzetes járőrmegfigyelés után, de még az éjszaka megközelíti a községet. A szerbeket visszavonulásra készteti, és a községet birtokba veszi. A parancs végrehajtása után a dandárparancsnokságon tesz jelentést, mely addigra már Apátiba vonul előre.Így a parancs. Világos, határozott, rövid; nem tűr ellentmondást. Egy pillanatig az volt az érzésem, hogyha D.-be érünk és felmutatjuk a parancsot, az ellenség szó nélkül sorakozik és kivonul a faluból. Ez szép haditett lenne - gondoltam -, bevonulni vér nélkül, énekszóra... De Koncz nem hagyott ábrándozni. "Indulni kell" - mondta. "Ne ebédeljünk?" - "Háború van" - figyelmeztetett. "Háborúban is lehet ebédelni." Erre dühbe jött. Persze nem az ebéd, hanem a dandár miatt; egész idő alatt a táskát kutatta az állományizé után. Nem találta. Tanuljak fegyelmet - intett közben. Háború, az háború. Persze az olyan civil bagázs, mint én, csak a hasára gondol. Tanuljam meg, hogy a háború nem anyák napja. A háború mindenkitől megkíván bizonyos - minimális mértékű - lemondást. Ha nem tetszik, legjobb, ha kiszállok. Senki se tart vissza... "Ellenállhatatlan humorod van" - mondtam, de Koncz csak mérgelődött tovább. "Különben - kérdezte hirtelen - ki volt az a tábornok?" - "Miféle tábornok?" - "Benn a dandárnál." - "Mit tudom én? Nem kérdeztem meg a nevét!" - "Csudállak - mondta lenézően. - Bemégy a dandárhoz, szóba áll veled egy tábornok, és te még a nevét se tudod. Bugger alak. Na, induljunk. Szólj Bírónak."Szóltam Bírónak, s az udvaron zörömbölni kezdtek az autók. Egy ideig üresen túráztak a gépek, mert a műúton szorosan egymás után dübörögtek a páncélautók, a Botondok és a tankok oszlopai. Végre találtunk egy hézagot, s befurakodtunk, de így is csak lépésben haladtunk, mert az apáti hídra több országút fut össze, s nagy volt a torlódás. Mire a hídra evickéltünk, meg is akadtunk. Végig, előttünk is, mögöttünk is minden jármű állt, amerre csak ellátott a szem. Kiszálltam. Leereszkedtem az agyagos, iszamos parton a vízhez, és megmosakodtam derékig. Megszárítkoztam, inget, zubbonyt vettem, s egy kövön ülve, könyökömre dűltem. Nagy csend volt idelenn, csak az autó zümmögött még a fülemben, s a füzek közt csillant susogva a víz. A bőröm hideg volt a mosakodástól, csupán a szememben tüzelt az átvirrasztott éj. Koncz dudált. Felmásztam a hídra. Koncz a kocsi mellett állt, és hátraszólt Bírónak: "Ebédosztás!" A konyha az utolsó kocsin volt, pontosabban az utolsó előttin, mert az utolsó Hoffmann Csibié volt, a betegszállító autó. Bíró fölállt a lócára, tölcsért formált a kezével, és hátrakiáltott: "Ebédosztás!" Minden kocsin felállt egy-két ember, és továbbadta a hírt: "Ebéd! Ebéd!" - holott a szakács már Bíró szavát is meghallotta, és lecsavarta a kondér tetejét. De mindenki éhes volt, és örült az ebédnek és annak, hogy fölállhat és leugorhatik, és hogy szabad nyújtózkodni, huzakodni, döngetni a kulacsot, kanállal kongatni a csajkát, és kiabálni, hogy "ebéd, ebéd!".Sárgaborsó-főzelék volt kolbásszal. Koncz meg én egy kőhányásra ültünk, nemsokára Hoffmann Csibi is csatlakozott. Lajtorja hosszúságú, nyakigláb gyerek volt, meghajolva járt, mintha félne, hogy beleüti valamibe a fejét. Alig fért bele a szanitéckocsiba; szűk volt neki az ülés. "Te, Csibi - kérdezte Koncz erőltetett közönyösséggel -, nem láttad valahol az állományizét?" - "Nem láttam." - "De volt?" - "Volt." - "Hát most nincs sehol." - "Akkor elveszett." Csibi szeme felcsillant, én lelkesen mondom: "Csinálok újat, jó? Kihúzom piros tintával a keretet. Megcsinálom. Most mindjárt!" - Felkelt és vígan bóklászott a kocsija felé. Csibi az okmányok megszállottja volt. Szomjan hetekig bírta, mint a teve, de kimutatások, kérvények, jelentések és elszámolások nélkül, úgy érezte, nem ér az élet egy fenét. Koncz elismerően szusszantotta: "Vérbeli katona" - és ebben igaza volt. Láttam én már Csibit nehéztüzérségi tűzben egy vakondtúráson ülni, és derűs lélekkel jegyzőkönyvet írni az aznapi marhahúsról, mely a megengedett húsz százaléknál több csontot és mócsingot tartalmazott. Csibi vérbeli katona volt, kívülről tudta a Szolgálati Szabályzatot, és sosem vesztette el a fejét.A szélmalomnál a dűlőútra tértünk, nyugati irányban. Ilyen rossz utat még nem is láttam; ha kiugrott a kerekünk a vágásból, ijesztően táncolt a kocsink, egy kis kétszemélyes autóembrió. De a derék Botondok bírták a terepet, csak Csibit sajnáltam abban a vékony dongájú szanitéckocsiban; szegény fiúnak kirázza a lelkét. Szépen haladtunk. Alkonyatkor értünk a pontonhídhoz, ahol utászok álltak és intettek és kiabáltak: "Lassan! Lépésben!" Közvetlen közelben látszott a híd, amit a csetnikek felrobbantottak. Az innenső pillér még állt és tartotta az összevissza görbült, máslivá kunkorodott vastraverzeket. Mikor átkeltünk, ringott alattunk a szükséghíd. Koncz vette át a kormányt, én pedig elaludtam. Mikor felébredtem, éjszaka volt, sok csillagot láttam, és a felkelő holdat, mely vörös volt, mintha vérben aludt volna egész nap. Nehezen ébredtem, és sokáig tartott, míg felfogtam, hol vagyok. Vegyem át a századot, mondta Koncz, ő járőrbe megy negyedmagával: megnézni, mi van odaát. A falu aludni látszott. Megvacsoráztunk, a fiúk lefeküdtek a fűbe, és aludtak. Közbe-közbe egy géppuska kelepelt, kilőtt egy tárat, és elhallgatott. Hűvös, finom éj volt, a kocsikat beállíttattam a fák közé, s a sofőrök friss gallyal takarták a gépházat. Akkorra megérkezett Koncz. "Tele van a falu - újságolta. - Meglepni nem lehet őket. A géppuskák is a faluban vannak, valószínűleg padlásablakokban. Sokra nem mennek velük. Most rögtön támadni kell. Még az éjjel kifüstöljük őket". - "Fönn a hold - szólt Csibi. - Ha hajnal előtt támadnánk, egykutya, s az emberek alhatnának egy sort. Dögök vagyunk..." De Koncz nem engedett. Folyton az alvás; a háború nem anyák napja, mondta újra. És rendelkezett: Bíró, Frenreiss, Kovács a szakaszával délnek kerül, a malom mögött fejlődik, és hátulról fésüli át a falut. Ha elérték a piacot, csapjanak minél nagyobb zenebonát; addigra talán mi is ott vagyunk. Mi a legelőn vágunk át, nyílegyenesen, toronyiránt.Kúszva vágtunk neki a rétnek, de az óvatosság felesleges volt; egy lövés se dördült, míg a falu alá nem értünk. Szétosztottuk a rajvonalat. Koncz meg én az utcán, Borka és Ludvig hadapródok a két szárnyon, a kertek alatt. "Mint a fésű" - mondta Csibi, és rágyújtott a tenyere mögött. "Nagyméltóztassál - invitált egy széles mozdulattal Koncz. - Árnyékos oldal vagy holdfényes oldal? Ölbe vegyelek, vagy gólya viszi a fiát? Óhajtasz részt venni, vagy inkább sakkozol Csibivel?" Elnevettem magam, erre ő is nevetett, mert már rájött, hogy a dandárhistória hazugság volt.Elindultam az út közepén. Koncz baloldalt ment, a palánknál. A két szárny a kertek felé került; az arcvonal szétterült, mint egy legyező. Bíró hiányzott csak. Húsz vagy harminc métert mehettünk: akkor tüzelni kezdtek, és mi lehasaltunk. Bután lőttek, terv nélkül, cél nélkül, összevissza; csak az volt a rossz, hogy nem tudtuk, honnan. A tetőkön hasalva vagy az udvaron térdelve, a palánk résein tüzeltek át, a sötét ablakok odvában lapulva... Mi meg ott feküdtünk hasmánt a holdfényben, megannyi kitűnő célpont, mint a lőgyakorlaton a fababák. Még senkinek baja nem esett, és hogy a tűz enyhült, újabb tíz-húsz lépést nyertünk, anélkül hogy a közelükbe férkőztünk volna. Legurultam a bal oldali árokba, szemközt egy kapuban mozgást láttam. Kilőttem a tárat, töltöttem. Undok helyzet. Én sosem kedveltem az utcai harcot. Az ember nem tudja, hányadán áll. Egy meredek sziklafalnak inkább nekimegyek; tudom, hogy felülről lőnek, ötvenszázalékos az esély. Ezek meg egyszerre durrogtatnak elölről, hátulról, oldalról... Ha még tíz lépést megyünk, a hátunkba kerülnek.Eközben Borkáék megtisztítottak egy házat meg egy csűrt; az legalább a miénk volt, az első pont, ahol megvethettük a lábunkat. "Gyerünk!" - intett Koncz. Megindultunk, de egypár lépés után elakadtunk. Már mi is jócskán tüzeltünk. Valaki jajgatott, és a közelből egy nyöszörgő hangot is hallottam: "Segítség." Mégse féltem. Én nem félek soha. Azt hiszem, a tűzben senki se fél. Nincs rá ideje. Nem jut eszébe. Dolga van. Megy, megáll, lehasal, lő, tölt, rohan tovább... De nem fél. Még sosem beszéltem senkivel, akinek harc közben eszébe jutott volna a halál."Ott vannak!" - kiabált a kövér Piller. Megindult előre. Én is átugrottam a hídon - a házak előtt csatorna húzódott, s minden kapu előtt állt egy kis híd. Csak egy betonhenger, rajta földhányás - és be a kapun. Emeletes ház volt, talán az iskola. Az első ablakba bevágtam egy tojásgránátot, és átugrottam a könyöklőn. Piller vagy tíz emberrel utánam. A padlásablakon nyúlt ki a géppuskánk, de ezzel csak a ház előtti teret pásztázhatták. Az épület zsúfig volt katonával. Nem, nem voltak katonák. Farkasok csordája volt, halálra szánt, üvöltő, veszett dögök... A csukott ajtón át lőttek, a küszöbről lőttek, a folyosóról, a kályha mögül, az illemhelyről tüzeltek. Aztán ölre mentek, birkóztak, bicskáztak és ordítottak. Egyszer azon kaptam magam, hogy én is üvöltök, teli tüdőből. Ez még nem fordult elő soha.Húsz percig tartott, míg végeztünk velük; ez a húsz perc hosszabb volt, mint a tél. Bevették magukat a szekrénybe, s mikor már teljes volt a csönd, ránk lőttek. A géppuskát a fogukkal védték, fönt, a szuroksötét padláson. Mikor hátat fordítottunk, megmozdult a földön a halott, lőtt és töltött és tüzelt... Végre csönd lett. Szédülve léptem ki az udvarra, és a kúthoz támolyogtam. Loccsanva ért le a vödör. "Hátha megmérgezték?" - kérdezte Piller. Belenéztem a kútba. Nem ittam. Mentem a kapu felé, az utcára. Koncz hanyatt feküdt az úttest közepén, és hörgött.Odarohantam. A holdárnyékos palánk mellé vittem és leengedtem a földre. Pillert elküldtem Csibiért. Koncznak a szája vérzett. Csuklott. "Mi bajod?" - kérdeztem. "Semmi - mondta foghegyről -, sziesztázok." - "Megsérültél, ember?" A szeme sarkából nézett rám, büszkén. "Tüdőlövés." Nem az volt. Gerincérintő haslövése volt, de ezt csak másnap tudtam meg. "Akkor hallgass. Tüdőlövéssel nem szabad beszélni. Föltámasztlak." Megfogtam a pulzusát, elég tisztán vert. Az ujjam hegyén éreztem a szívét; simán, ütemesen dobogott. Én nem értek hozzá, lehet, hogy gyenge volt már a pulzus. Nem vettem észre.Lehajtottam a fejem. Iszonyúan féltem, beleizzadtam az aggódásba. Száján szivárgott a vér. Meghal? Úgy éreztem, nincs más barátom kívüle. Se apám, se anyám. Csak ő. Rám nézett. "Dekkolsz, nyavalyás?" - "Nem dekkolok." Ott hasaltam mellette, gégémet a görcs markolászta. "Menjetek előre. Bíró hamarosan beér, két tűz közé szorulnak. Hallod?" - "Most ne beszélj." "Kuss, civil bagázs. Adj vizet! - Vizem nem volt. Adtam neki konyakot, megitta, de vérzett tovább. A szeme gúnyosan csillogott. - Dekkolsz, szélhámos. Ismerlek. Hiába dekkolsz. Nemsokára átveszed a századot. Szép kis parancsnok, mondhatom. Majd lesz mit mesélj otthon, a Ketternél..." - "Ne beszélj - könyörögtem. - Istikém, hallgass!" - "Nix Istikém! Ismerlek. Majom vagy, fiam. Mássz föl a fára, ott a helyed. Méltóságos uram, ön majom..."Csibi jött. Csupa verejték volt az arca, szeme mélyen ült az üregében. Leguggolt, hosszú tagjai összecsukódtak, akár a colstok. Iszonyú tűz volt megint, egyszerre két géppuska szólt. Csibi kigombolta Koncz zubbonyát, és kettéhasította az inget. Ráhajtotta a fülét. Konczot hallgatta, de engem nézett, a két szeme odvából, feketén. Némán, jelekkel kérdeztem, ne vigyük-e hátra. Intett, hogy nem érdemes. Csendesen nyögtem, arcom a porba ért, és beleharaptam a szikkadó sárba. Ronda, keserű íze volt, mint a kukacos almának. Köptem a sarat."Nézd a majmot - mondta Csibinek. - Dekkol. Majd otthon hallgasd meg, micsoda hős lesz!" Zokogás rázott. "Istili" - motyogtam. "Őméltósága feketét kér. Nincs jobb dekkolás közben. Főzess kávét, Csibi!" Köptem a földet a fogam közül.Minden tagom megmerevedett, nyakam, derekam fájt. "Adjál neki tetanuszt" - mondtam Csibinek, de Csibi már állt, és talán harmadszor szólt rám, mind hangosabban: "Vége." A géppuska újrakezdte; fölkaptam a fejem. Csibi a miatyánkot mondta. Mindig, minden helyzetben tudta, mit kell csinálni. Fölugrottam.Egy pillanatig semmit sem éreztem. Talán nem igaz. Talán feláll Koncz, hátba vág. "Sakkozol? Vagy inkább egy séta, kar a karban, kéz a kézben? Méltóságos uram, a kocsi előállt. Méltóságos uram, ön hülye..." Piller lépett oda riadtan. "Meghalt?" Nem feleltem. Csibi se felelt. Piller lihegett, lehajolt; ami ezután történt, arra alig emlékszem. Borzalmas düh fogott el. Előrerohantam, velem jött Csibi meg Piller. Rémlik, Bubinszki és Markó, a sovány Markó is velünk volt. Üvöltöttem. "Benzint! Felgyújtani!" És mentem neki a legelső háznak.Átugrottam a sövényen, belelőttem az ólba, lángoló istállókba, ahol láncukat tépték a reszkető tehenek. Minden mozdulatom könnyű volt. Két ugrással értem föl a padlásra. Mintha hirtelen víz alá került volna a falu, úgy úsztam előre, egy sós és továbblendítő elemben, a bosszúvágyban. Nem kerestem fedezéket, behajoltam a szűk ablakokon, és lőttem, berúgtam az ajtókat, és lőttem. A düh, mint az ásítás, ragadós: a többiek is megvadultak. Már égtek a házak végig a soron, lángoló zsúptetők szálltak a levegőben, égtek a gyümölcsfák, égtek a kutak, de azok a disznók még mindig nem hátráltak. A ruhájuk lángolt, lőttek, a hajuk lángolt, csak lőttek tovább... Egyik bevette magát a betonhengerbe, a híd alá. Géppisztolyával nem is célzott, csak lőtt, lőtt, lőtt... Ráugrottam, jó magosról; csizmasarokkal tapostam szét a fejét. Pernye szállt, korom hullott, fekete hó; a falu már eltűnt a füstben, szikra lett belőle, szétfújta a szél. Csak a templom állt még s lángolt; tornyában megolvadt a harang, s a cseppfolyós réz lecsurgott a falon, mint máglyán égő vértanúk szeméből a könny... Csak a tűz ropogott, a puskák elhallgattak már. Szomjas voltam, vizet akartam inni. Elindultam valamerre. Aztán leültem. Bíró jött. "Vége a táncnak" - mondta. "Jól van" - motyogtam. Szomjas voltam. Vizet kértem. Bíró elment. Hanyatt feküdtem, a forró fűbe hajtottam a fejem. Még éreztem, hogy fogam között homok csikorog, még éreztem, hogy hullok a fekete égből, hogy hullok, zuhanok a nikkelfényű csillagokból alá. Valamit akartam, valami jót.Hét órát aludtam egyhuzamban.
1943 VendégekÉjfélkor megdöngették a kaput. A hang szobáról szobára szállt, végig a kastélyon. A lépcsőházban megremegett a filodendron levele, a hallban szirmukat hullatták a klíviák, az ebédlő üvegszekrényében megcsörrentek a metszett poharak, az alvók felriadtak, szemüket a sötétségbe fúrták és azt kérdezték: Ki az? Miért döngeti? Bár az utolsó héten, mióta bejöttek a csehek - Szűzanyám, még csak egy hete! -, nagyon megromlottak az erkölcsök. A csehek puskatussal verik az ajtót, a vöröskatonák csizmaorral; pisztolyaggyal a légionisták, ököllel a szekeres menekülők; még olyan is akadt, aki kavicsot hajigált az ablaknak. S aki jön, az mind dühös, mind rekvirál, s még egy se mondta azt, hogy köszönöm.Elsőnek Ferenc, az inas gyújtott lámpát, csizmába ugrott, és tíz ujjával hátrakapta az üstökét. A kerten át ment a kapu felé, de mire odaért, már talpon volt a ház. Nagymama volt most is az első. Fekete, buggyos ujjú otthonkában, ezüstagancsos botjának dőlve lement a hallba, lámpát gyújtott és megállt. Mamzell is magára kapott valamit, s az izgatott futkosás közepette nagy titokban a négy unoka is felöltözött, azazhogy a négyből csak három, mert a legkisebb, Ilonka, nem tudott egyedül öltözködni. Épp csak papucskáját vette, és jött a többivel úgy, ahogy tudott: két lábon imbolyogva, négykézláb kúszva, a lépcsőre feszített kókuszszőnyegen gyakorlottan és puhán végiggurulva, lehuppant a hallba, a szőnyeg közepére, és várt. Utolsó előttinek érkezett, mert az utolsó - kell-e mondani? - a szikár és elegáns nagyapa volt.De milyen elegáns! Pár szál ezüst haját vizes kefével tapasztotta rózsaszín koponyájához, bajuszát eligazította - kétoldalt még látszott a bajuszkötő nyoma -, sárga, nappali selyeminget öltött, sujtásos házikabátot, fekete pantallót és piros szattyán házicipőt. "Persze, te megint csak puccot csináltál" - mondta nagymama szemrehányóan. Nem is mondta, csak nézte; kevésből értették egymást. "Én? Csak nem jövök borzasan, hálóingben?" Elfordította a szemét, nehogy a félelmet is kiolvassa belőle nagymama. Mert most az egyszer csakugyan nem hiúságból öltözött ki. Amikor fölriadt, megijedt. Idegen hordák, martalócok, légionisták vagy csehek... Hárspatak szabad zsákmány nekik. Védtelennek érezte magát, övéit, házát, vagyonát. Önvédelemből fésülködött. Páncél híján tekintélyt öltött, fegyver helyett eleganciát. De amikor a lépcsőházban már közelegtek a léptek, megbánta, hogy a falon hagyta az élesre töltött, kétcsövű belgát. Mindegy, no! Kihúzta magát. Hetvenéves volt. Ötvenötöt mutatott. Horgas csontjain csak ín és izom, a válla széles; talán ez is számít. Igyekezett mosolyogni... Jönnek is már.Csak az inas volt. "Mi az, Ferenc?" - "Tisztek. Két tiszt meg a puccer, tekintetes úr. Ántántok." - "Ántántok?" - "Olaszok." - "Olaszok?" - "Azok." - "Hadd jöjjenek!" - vágott közbe nagymama, és türelmetlenül nézte az urát. Mire való ez a sok beszéd? Nagyapa úgy megrágja az eseményeket, mint a gyomorbajosok a marhahúst. Tisztek: ennyi elég. Jöjjenek be, kapnak szállást, a vendégszobában vetve az ágy; lefekszenek, felkelnek, elmennek, s ennyi! Ki bánja, ha olaszok, tatárok, hottentották? Csak nagyapát furkálják az ilyen semmiségek. Lám, most is! Alighogy Ferenc kiment, átszólt nagymamának, mintha csak ő hallotta volna a különös hírt: "Hallod-e, Szidkám! Olaszok!"Nem olaszok voltak, hanem franciák. Egy százados meg egy hadnagy; a hadnagy szemén fekete kötés. Porosak voltak. Hunyorogva álltak a hallban, meghajoltak, bemutatkoztak. A hangjuk kopottan csengett, még az is poros volt. Álmosan és félszegen álltak a család sorfala előtt; tekintetük nyugtalanul szállott Mamzell szőke kontyáról nagymama szkarabeusz melltűjére, Ivánka matrózgallérjáról vissza nagymamára; idegenek voltak, s egy ismerős, nemzetközi jelet kerestek, egy szentképet vagy egy kanárimadarat, valamit, ami mindenkié. Egy kínos perc múlt el. Vége észrevették Ilonkát, aki izgatottan csücsült a szőnyegen, és hálóinge rózsaszínű szirmai alól egy kacskaringós patak bújt elő. "Tatonát..." - mondta, s a szeme ragyogott. Karácsony óta nem volt ilyen jó estéje. Mindenki mosolygott, Ilonka is, a forrás tündére; csak nagymama szólt gépies korholással: "Mamzell, fiam, vigye a gyereket."Mamzell nem vitte. Mamzell rá se hederített nagymamára. Mamzell a kapitányt nézte, a francia kapitányt, és izzott és szikrázott, sercegett és lobogott, mint egy csillagszóró csodagyertya. Jobb kezét fölemelte, római módon, és elfogódottan, de tisztán szólt: "Enchantée, mon capitain!" A kapitány újra meghajolt, és Mamzellra nézett, s a többiek is őt bámulták mind. Talán még sosem nézték meg ily behatóan, hacsak azon az emlékezetes napon nem, mikor megjött a Limousinből, egy szenátor ajánlólevelével, ugyanezzel a szőkeséggel, ugyanezzel a sasorral, csak éppen egy emberöltővel ifjabban. De azóta se törődtek vele ennyit. Ez volt Mamzell nagy pillanata. Mindenki vele foglalkozott, mint egyszer a kövér Brhanyekkel, a féllábú kertésszel, akit még a háború előtt, gyertyaszentelőkor, láncra vertek a csendőrök, mert megölte az ahai plébánost.Mamzellről kiderült, hogy francia. Kínos meglepetés ez, mint amikor egy halott váratlanul felül a ravatalon, és megvakarja a fejét. Mamzell-lel nem volt baj soha. Felnevelte Lacit, aki tizenhétben elpusztult a Chemin-des-Dames-nál, nevelte a négy árvát, kiszámolta a szennyest, foltozta a harisnyát, de nemigen ejtett ki francia szót. Tűrhetően megtanult magyarul, tótos kiejtéssel ugyan, de ez nem szokatlan ezen a vidéken. Néha felcserélte a szavakat, a cukrot a szurokkal, a napot a tűzzel. Szép időben lelkendezve újságolta: "Tűz van" - és csodálkozott, ha összeszaladt a ház."Vidd a poggyászt a vendégszobába. Vizet adj nekik!" - rendelkezett a nagymama. Az unokákat aludni küldte, és Miklóskát meglegyintette a botjával, mert fintorokat vágott a tisztek háta mögött. Nagyapa meghajolt, nagymama biccentett, a tisztek összecsapták bokájukat, és kiléptek a folyosóra. Mamzell alvajáró léptekkel ment a nyomukban, arcát a két tenyerébe temette, és behunyta a szemét. Nagyapa gondterhesen nézett utánuk. "Egy kis borovicskát küldök be nekik." - "Minek?" - "Meg egy falat ösztövér szalonnát..." - "Hol az eszed? Az ellenségnek?" Nagyapa megsértődött. "Ellenség vagy sem, nem kérdem én. Tisztek. Urak. Nagyon tartalmas úriemberek." "Jó, jó - békült a nagymama -, viszek nekik. Borovicskát. Szárazkolbászt, pogácsát. Puffadjanak fel..." - sóhajtotta, és megcsörgette óriási kulcskötegét. Volt rajta legalább nyolcvan kulcs.Ilonka felmászott az ágyába. Édes zsibbadást érzett, szeme lecsukódott, mindkét hüvelykjét a szájába szopta. Finom egy este. A katonák tetszettek neki, kár, hogy nem énekeltek, mint a betlehemesek. Aztán elaludt. A többiek Liza ágyára kuporodtak, és a kövér Liza a fülükbe súgta, amit már úgyis tudtak, hogy ezek nem közönséges franciák, és nem ok nélkül toppantak be ide. Ezek ölték meg apukát.A gyermekszobában csönd lett, csak Ilonka szuszogott, mert álmában fekete felhőt látott és mennydörgést hallott, és a felhő hasából ezüstvillámok hullottak a földre, zizegve, mint a sztaniol; a földre esve élükre álltak, és Ilonka felé ugrabugráltak, kétágú nyelvüket kinyújtották a villámok - nem kígyók ezek, jaj, Istenem? -, és egyre csak zizegtek, így: "Zzzi...""Bemegyünk hozzájuk?" - kérdezte Ivánka. "Be" - mondta Miklós. Lehúzták a cipőt. A kilincset - nehogy kattanjon - előbb befelé kell húzni, csak aztán lenyomni; az ajtószárnyat meg kell emelni, s nem szabad a küszöbre lépni, mert nyikorog. "Gyere hát" - hívták Lizát a fiúk; de a folyosón megtorpantak, mert Mamzell ott állt a tisztek ajtaja előtt, és a hasadékon kiszüremlő fénycsíkot nézte. "Mars aludni" - mondta, de nem volt mérges; orra fénylett a boldogságtól. Visszasomfordáltak. "Holnap bemegyünk" - szólt Iván. "Nem félsz?" - "Á, dehogy" - mondta Iván, s elaludt.Másnap reggel - és emberemlékezet óta minden áldott reggel - nagymama kelt fel elsőnek a házban. Egy perccel utána ébredt Szlamenka, a szakácsnő, a konyha melletti szobában, ahol szentképek függtek a falon, s egy papírból ragasztott passió állt a szekrény tetején. Egyszerre kezdtek öltözni, egyazon ütemre, mintha egy láthatatlan metronóm ketyegne. Kialudtan, pihent erővel készültek a küzdelemre; mikor nagymama a konyhába ért, Szlamenka már tüzet rakott, forralta a tejet, pörkölte a kávét. Ötven éve főzött Szlamenka a kastélyban; ötven éve vívta keserű harcát a nagymamával. Ráncos volt, mint a dióhéj, és süket, mint a kapukulcs; bár ez a süketség nagymama szerint esetleges volt. Szlamenka csak azt nem hallotta, amit nem akart; például, ha nagymama a küzdelem csúcspontján, többnyire déltájban, tálalás közben fölmondott neki. "Vegye a cókmókját - kiabálta a nagymama -, fel is út, le is út, holtáig bőségben élhet abból, amit idáig összetolvajkodott." Ezt Szlamenka sose hallotta.Nem hallotta, mert már rég elfásult a lopás vádjával szemben. Nagymama sírba viszi őt fukarságával. Semmiből nem lehet valamit főzni. Ez zsír? Ez a kis maszat? És tíz tojásból dobostortát? Az utolsó cigány a Péróban, aki dögöt eszik, az is kiköpné.Szlamenka harcos természet volt, a főzés megszállottja. A tűzhely lángjánál ő maga sistergett, forrott, pattogott, rotyogott; pörölt a nagymamával, a tolvajképű kandúrral, a tompa késsel, a csorba villával; ő maga nem evett, nem ivott, csak lángolt, ahogy az olajkutak égnek, az égbolt fekete kondérját hevítve, tébolyodottan és céltalanul. És szervi szívbaja volt tizenhét év óta.Nagymama is a szívével szenvedett, főleg, amióta a fia elesett. Billentyűtágulása volt. Minden izgalom ártott neki, kivéve a főzés körüli küzdelem édes izgalmát. Hétkor kiadta - persze kockánként - a cukrot; ekkor Ferenc bevitte az első reggelit, egy gyenge pillés kávét, amit az unokák az ágyban, nagypapa a kertben, a tisztek pedig a szobájukban költöttek el. Nagymama nem mert kimozdulni a konyhából; tegnapról maradt öt tojásfehérje, s ha nincs ott a szeme, Szlamenka lecsap rá. Nyolckor szilvapálinkát fogyasztottak, kenyérlángossal és egy kis tegnapi maradék sertéskarajjal; fél kilenckor frissen forralt zsendicét, íróstésztával. Fél tízkor adták be a tízórait, amit nagyapa a kertbe hozatott, s ott, a gyenge, reggeli napfényben fogyasztott el, panamakalapban, kukoricanadrágban. Főtt libamáj volt, ínycsiklandó, fehér libamájdarabok, kocsonyában, pirított kenyérrel és ecetes paprikával. Sütve persze kiadósabb lett volna, de hát a Szlamenkával nem lehet bírni. Adta a süketet. A franciák jelenlététől ő is megkergült, akár a Mamzell, s ebédre mindenáron narancsos kacsát akart sütni. Nagymama sokáig kiáltozott neki, hiába; végül egy papírra fölírta: "Inkább fölvágom az ereimet!" - s az orra előtt rázta a cédulát. Ettől némileg észre tért.Fél tizenegykor sört kaptak az urak, ajókagyűrűvel és zöldpaprika-gerezdekkel körülrakott borjúpörkölttel. Friss, meleg kenyér volt hozzá, amit Mamzell vitt be a tiszteknek. Egy kötőtűt szúrt bele, melyen egy apró francia lobogó lengett. Tizenegykor már csak egy pohár kapros uborkalevet ivott mindenki, mert az egyrészt hűsít, másrészt jó gyomrot csinál; aztán - a déli harangszóig - pihenés, szünet, szalonnázás.Tizenkettőkor volt az ebéd, de a franciák addigra teljesen elrontották a gyomrukat, a szobájukban maradtak, sápadtan támolyogtak a mosdó körül, s ha szűnt az émelygés, korsószám itták a vizet. Nagymama szerint a baj oka a Szlamenka, aki ellopta az édespaprikát, és a pörkölt cseresznyepaprikával készült, ami avatatlan gyomornak méreg. De Szlamenka se hagyta magát. Visszakiabált - s a hangja érdes volt, mintha a smirglit evett volna -, hogy kár volt beadni a tegnapi karajt, ő bizony tormás húst akart csinálni, az legalább friss. Ha belehalnak a franciák, ki tehet róla? Máskor ne tessék spórolni...- Húsmérgezés - újságolta Liza délután a fiúknak. Ott ücsörögtek a tisztek ablaka alatt, a pöszmétés, málnás, döngicsélő kiskertben. Alkonyodott, s a túlérett nyárnak már nem volt heve, csak zengése, illata. Egy gutaütött dinnye fölfakadt az ágyásban, erjedő, édes, meleg szaga volt; a zöld szárnyú legyek rögtön ellepték. Később lejött Mamzell, és újságolta, hogy a vendégek már jobban vannak, lefeküdtek, és most alszanak. "Meg fognak gyógyulni..." - szólt Iván ingerülten. Sokáig álltak az ablak alatt, és türelmetlenül várták az estét; azazhogy várták is, nem is. Az órák, mint a teknőcök, lomhán kúsztak tova, s bújtak az este feketedő odvába; de az ő idejük messze volt még. Miklós az orrába dugta az ujját. "Előbb beszélni kéne velük" - ajánlotta békülékenyen. "Miről akarsz velük beszélni?" - "Hát apukáról." - "Kár a szóért. Felnőttek. Különben se tudunk franciául." - "Én tudok - mondta Miklós. - Lá szolej, vagy mi a frász..." Iván elröhögte magát, erre Miklós nekiment. Leszegett fejjel, a gyomrának; mindig így támadott. De Liza szétfejtette őket. "Várjatok" - mondta, és felkúszott az esőcsatornára.Benézett az ablakon. "Felkeltek - közölte néma beszéddel -, derékig meztelenek. Szíjat akasztottak a kilincsre, és fenik rajta a borotvát." Később a kapitány szappanozni kezdte az arcát, és énekelt hozzá. Így énekelt:Buvons un coup, buvons en deux
À la santé de ces Messieurs,
À la santé du roi de France...
Et merde à la Reine d'Angleterre
Qui nous à déclaré la guerre...Nagymama fekete selyemruhát vett a vacsorához, és fekete bársonyszalagot a nyakára. Ilonkát lefektették, a másik három asztalhoz ülhetett, föltéve, hogy tisztességesen viselkednek. Könnyű vacsora volt, hamisleves és borjúbecsinált, de a tisztek nem ettek, csak egy kis kétszersültet, és igen sok bort ittak hozzá, hárspataki dinkát, nagyon ízlett nekik. A kávénál Laci fényképére mutatott a százados. A kép főhadnagy korában készült, és fekete flórral bevont keretben függött. A kapitány kérdőn nézett a képre, aztán nagyapára, és vízszintesen mozgatta a tenyerét, ahogy a homokot szokták elsimítani. Nagyapa bólintott és így szólt: "Charleville." Nagymama könnyezni kezdett, a kapitány torkát köszörülte, és a hadnagy fekete kötésére mutatva, azt mondta: "St.-Quentin." Mamzell megmagyarázta, hogy ez a két helység nagyon közel van egymáshoz, autón legföljebb félóra út. Mindenki meghatódott, csak Iván szeme maradt száraz. Miklósra nézett, és az ajka mozgott. Miklós intett, hogy vigyázzon, ne vágjon morc pofákat, mert megkérdezik, mi baja.A dinkától kivirágzott a franciák kedve. A hadnagy is beszédes lett, s most már ketten, egyesült erővel tették a szépet Nagymamának. Bohóságokat beszéltek, és Nagymama, bár nem értette a szavukat, és könnyes volt még a szeme sarka, hamarosan elmosolyodott. Erre fölállt a kapitány, összecsapta bokáját, poharát fölemelte és így szólt: "Éljen á mátyár!"Nagyapa is fölállt, megigazította kézelőjét, ujjai hegyét megnyálazta, és hátrasimította a haját. Mindig mosolygó, kék szeme elkomolyodott, s ettől ünnepélyes kifejezést öltött az arca. Az ellenség bókját személyes sikernek tekintette; fölemelte a poharát. Köszöntötte az urakat. Szeretné ezt az estét emlékezetessé tenni. Engedjék meg, hogy megajándékozza őket szegény Laci fia gyűrűjével, aki hősi halált halt Charleville-nél...Lehúzta ujjáról a zöld köves, griffmadaras gyűrűt, és a kapitány kezébe nyomta. A gyerekek szája megrándult. "Bedőlt neki" - mondta Miklós, s a szeme égett a haragtól. "Sebaj - bátorította Iván. - Majd az éjjel, ha alszanak. Félsz?" - "Nem félek" - mondta Miklós.A férfiak koccintottak. A kapitány hosszú beszédet mondott; egészen ellágyult. Mamzell tolmácsolta. Furcsa ország, mondta, s ő nem érti a dolgokat. Ő a győztesek katonája; eleinte büszke volt erre a küldetésre, de napról napra kényelmetlenebbé válik számára a győzelem. Már a minap, Zsolnán is - ezt nem mondta el, csak a kezével jelezte, milyen visszás helyzetben volt -, és ma este is, ezzel a gyűrűvel... Ő szereti a magyarokat. Nagyon kevés magyart ismer, de derék embereknek tartja őket. Az imént éltette a magyarokat; őszintén tette. De a valóságban, sajnos, leigázza őket. Ő a magyarok fekete angyala. A Felvidék a cseheké lesz, s az övék is marad, míg világ a világ... "Nem értem a dolgot - mondotta, s a csillár felé emelte a gyűrűt -, miért adták ezt nekem? Ha leszúrnának tőrrel, érteném... de önök megajándékoztak. Mi ennek az oka?"Mamzell föllobogott. "Nincs oka. Azért vagyunk ilyenek, mert magyarok vagyunk..."- Ön is?Mamzell érezte, színt kell vallania: "Hie Welf, Hie Ghibellin!" Harminc év nem tette magyarrá; egy könnyelmű ajándék igen.- Én is - mondta, és elpirult a haja tövéig.A kapitány szája elkeskenyedett; többé nem említette a gyűrűt. Bolond egy ország... Erős honvágyat érzett, a tengert látta maga előtt s a bresti arzenált. Búcsúzni kezdett. Ideje lefeküdni, kora hajnalban indulnak Galánta felé. Húsz perc múlva mindenki aludt."Biztos, hogy alszik?" - kérdezte Liza. Mamzellnél sötét volt. "Alszik" - mondta Iván. "Akkor gyerünk!" Leléptek az ágyról. Iván ment elöl, mögötte Liza, tenyerével óva a gyertyát, végül Miklós. A vendégszoba ajtaja nesz nélkül kinyílt. Besurrantak, és megálltak a két ágy között. Léghuzat táncoltatta a gyertyát, s vele táncolt eltorzult árnyékuk is a falon.Miklósnak remegett a lába. "Ők azok" - mondta hangtalanul. "Ők" - mondta Iván ugyanúgy. Aztán a kapitány ágyához lépett, az alvó fölé hajolt, sokáig nézte. Liza fölemelte a gyertyát. Világosabb lett, felragyogott a pohárban a víz, az éjjeliszekrényen egy óra s a kapitány ujján a gyűrű aranya. "Ott van" - vacogta Miklós. Az asztalon hevert a pisztoly, sárga tokban, s a nyitott borotva, piszkosan. Elérhetetlenül messze voltak. "Vigyázz!" - szólt Liza, s eltakarta a gyertyát; Iván hátralépett, és kézen fogta Miklóst. Nesztelenül kisuhantak a szobából, mert a kapitány pillája megremegett. A folyosón elfújták a gyertyát. A házban mindenki mélyen aludt.
1943 TizenháromRekkenő hőség ült Komáromon. A Duna felszíne izzott és füstölt, s a város utcáin a meleg levegő úgy ragadt a falakhoz, mint a kenyértészta a teknőbe. Az urak izzadtak, imbolyogtak, és irigyen pislogtak a homokos part felé, ahol két cigánykölyök hűsölt a bivalyok között. A deák, aki előttük járt, egy ház előtt végre megállt.- Itt lakik - mondta.A palánk kapuja kenetlenül nyikorgott, néhány tányérica állt az udvaron, fejét hűdésesen lelógatva, mozdulatlanul. Egy szederfa is, szomjas kutyaként lihegve, a kút mögött; de az árnyéka nem volt nagyobb, mint a tenyerem. Mikor az urak a szobába léptek, megkönnyebbültek. Nyitott szájjal szedték a levegőt, akár a csukák. Az ágyon felült a beteg.- Jó napot, nagyságos uraim... - szólt tisztelettudóan, és a füle mögé seperte a haját. Magas, sovány ember volt, himlő marta bőrű, csontos. Ő volt a rücskös Sebő, a városi bakó.A kopasz úr a szemét dörgölte: viszketett a melegtől.- Beteg vagy még, Sebő? - kérdezte a másik, Móri Márton, a fehér szakállas. A kalapját nem vette le. Mért venné? Hét hajója úszik a Dunán; tavalyelőtt, a tűzvész után, a császár írt neki levelet. Pergamenlevelet, karmazsin pecséttel, néggyel...- Beteg - nyögte a bakó. - Már három hete.- Azazhogy pontosan huszonöt napja.- Igenis.- A szíved?- Igenis. És a vesém.- Pedig a munka már meggyűlt nagyon...- Hányan vannak?- Tizenketten.A bakó hümmögött. Mit csináljon, ha beteg.- Hanem bennünket nógat a tanács, Sebő. Hogy mi lesz, mi lesz?... Tele a siralomház, és az költséges mulatság. Lábra állsz-e hamarosan?- Én? Én már soha. Nagyságos uraim, én meghalok.Az urak összenéztek.- Meghalsz, azt mondod?- Meg. Igen, hamarosan.No még ilyet. Az ember azt hinné, a hóhérnak pecsétes alkuja van a halállal. Hogy nem bántják egymást.- Honnan veszed?- Érzem, uram.Móri Márton a homlokát ráncolta. Töprengett, aztán levette fejéről a kalapot. Mégis.- Hát ha ennyire vagy, mit tehetünk akkor? - dünnyögte jóakarattal. - Mihelyt érzed, hogy itt az idő, szalajtsd el hozzám a gyereket. Én meg küldöm át a papot... Nem akarom, hogy úgy pusztulj, mint a farkasok. Jó lesz?- Nagyon - örvendezett Szabó. - És köszönöm a hozzám való jóságát.Mikor kívül voltak a küszöbön, mintha lángok közé léptek volna.- Most mi lesz? - kérdezte a deák.Az urak tűnődtek. Az lesz, hogy áthozatják Sztrhacseket.- Az ki? - állt meg Móri Márton.- Az esztergomi bakó.- És te, fiam - szólt a deákra a kopasz -, megírod neki szépen a levelet.- Igen.- Ma csütörtök. Péntek, szombat, vasárnap... Vasárnap virradóra átmegy érte egy szekér. Délre itt lehet.- Itt.- Aztán kialkuszod vele, érted? Segédet ne hozzon magával. A Sebő legénye ellátja a dolgot.- El - bólintott erre a másik kettő.A komáromi tanács híres volt a takarékosságáról. Úgy mesélték a megyében, hogy holdfényes éjszakákon az éjjeliőrnek el kell fújnia a lámpásokat az utcán; de a komáromiak röstellték a dolgot, és azt mondták, hogy a lámpást nem az őr fújja el, hanem a szél... Senki se hitte el nekik, pedig színigazság volt. Annál inkább, mert Komáromban egyáltalán nem volt éjjeliőr. A magisztrátus sajnálta rá a pénzt.Azt remélte mindenki, hogy fordul az idő. De a hőség csak nőtt. Péntekre, szombatra még melegebb lett, vasárnap már a homokban főtt meg a tojás, felpukkadtak a fán a szilvák, a lovak lázasan rángatták a kötőféket, és a Kispolgár utcában hasba rúgták a mézesbábos feleségét. Mégis, a benei vesztőhelyen, a Kis-Duna partján összegyűlt vagy ötszáz bámészkodó; teljes létszámban jelent meg a városi tanács, ott volt a főbíró, az ügyész és Ciprián, a bencés apát. Aztán felvonult az őrség, és elővezette a hátrakötözött kezű és kiborotvált tarkójú rabokat, szám szerint tizenkettőt. A tömeg, a sűrű gyülevész, kéjesen számolgatta: tizenkettő, tizenhárom... Dehogy! Csak tizenkettő! De különben számolja őket a sátán ebben a cudar kánikulában... És sehol egy csepp víz!Sehol egy csepp víz, és sehol egy csepp árnyék, akkora sem, mint egy mogyoró. Hol a Krisztus kínjában kujtorog az a Sztrhacsek? Mért nem jön már? Délre mondta, most három óra. Egy asszony összeesett. A tanácsurak szitkozódtak, s a főbíró beküldött egy legényt a városba, és hozatott egy lajt vizet. A vizet egykettőre megitták, a rabok végképp nem kaptak belőle. Minek az nekik? Egy félóra, egy óra - egyszer mégiscsak megjön az a nyavalyás bakó, és akkor úgyis leüti a fejüket.Szedlák azonban, a nagypofájú Szedlák, hangosan méltatlankodott. Megölte az apját, megfojtotta a feleségét, pucér kölykeire rágyújtotta a házat - ez igaz. Hogy ezért fejét veszik, hagyján. De mért nem adnak vizet?- Nem jutott - magyarázta Stéhammer, a kövér patkolókovács. Szelíd ember volt, egy szúnyogot se nyomott volna agyon, nemhogy emberre emelné a kezét. A szelíd Stéhammer húszforintos aranyakat vert - finom ötvösrézből -, az Úristen se fogta volna rá, hogy nem arany. De Lipót császár orrát egy kissé piszére verte Stéhammer, s az emberek tüstént észrevették, és mondták: "A császár orra nem ilyen..." Ez juttatta ide Stéhammert, de a kovács még akkor is türelmes volt, mikor a többiek már fennhangon zúgolódtak. Persze, Szedlák vitte a hangot, de az a vörös tót se maradt szégyenben, aki valami pörös ügyben ágyékon rúgta a füleki várnagyot.- Mi lesz már? - kiáltozott a tót. - Jön a hóhér, vagy nem jön?Erre aztán a többi is nekibogárzott, zajongott, lökdösődött, mondván, ez a hőség rosszabb a halálnál, és velük ne járassa a bolondját senki, hanem hozzák azt a hóhért, kerítsék elő a föld alól is, és gyerünk! A lárma fokozódott, úgyhogy a főbíró elunta, és intett az őrség kapitányának:- Pápai, csinálj rendet!De Pápai se tudott rendet teremteni, mert a rabok már egészen odáig voltak a melegtől, s nyugtalanságuk a nézőkre is átragadt. Az ilyen csürhének nem kell sok. Elkezdték ordítani, hogy ez gyalázat, azoknak az embereknek igenis joguk van hozzá, hogy kivégezzék őket, és szennyes nevekkel illették a magisztrátust. Az urak idegesek lettek, összedugták a fejüket, és azon tanakodtak, hogyan lehetne egy szakasz svalizsért feltűnés nélkül kihozatni, de szerencsére nem volt rá szükség, mert Péter, a pribék, egyszerre elkiáltotta magát:- Békesség, emberek! Itt jön Sztrhacsek!Mindenki megkönnyebbülten sóhajtott, és Szedlák, könyökével törölve arca verejtékét, megnyugodva mormolta: "Na, hála Istennek!" És mindenki Újfalu felé tekintett, és leste a hóhért, és örült.Újfalu felől a komp lassan úszott által a Dunán, a kompon a kordé, a kordén a bakó; s a bakó vállán a bárd, melyen időnként vakító fénnyel villant meg a nap, amitől az ember hátán a hideg futkározott. Aztán kikötött a komp, s a kordé lépésben húzott a felparton fölfelé, lágyan és libegőn, a meleg levegő hullámain úszva.Így érkezett meg Sztrhacsek, egy kövér, zömök ember, akinek már a hangja is elárulta, hogy egy dolgot szeret csak a világon: a sört. A főbíró elé járult s meghajolt; a bíró pedig egy hosszú iratot olvasott fel, előbb latinul, aztán magyarul, és kimondta, hogy a tizenkét bűnösön hajtsák végre az ítéletet. Ezután felvonultak a rabok, elsőnek Szedlák, aztán Stéhammer, utána a vörös tót, majd Pintér, Gál, Fodor meg a többi. Sztrhacsek megszámolta őket, azután a tőkébe ejtette a bárdot, és kijelentette, hogy ez nem tizenkettő, hanem tizenhárom, eggyel több, mint amennyit a levélben kialkudtak. Ő pedig, mondta Sztrhacsek, nem bolond.Erre előlépett a főbíró újra, és leszámolta a rabokat. Egy, kettő, három és így tovább, aztán megjegyezte, hogy ez kerek egy tucat, Sztrhacsek talán Pétert is beleszámította, de azt, lévén ő a pribék, fölösleges lefejezni, sőt. Erre Sztrhacsek sorba állította a rabokat, és leszámolta őket olyképpen, hogy minden embert oldalba bökött a bárd fokával. Egy, kettő, három, négy... Kérem, ez tizenhárom ember, nem számolva a pribéket, a vak is látja, hogy eggyel több. Nem érti az urakat, miért akarják csúffá tenni őt, aki nem vétett senkinek. És megesküdött a Szeplőtlen Szűzre, hogy nem dolgozik többre, mint amennyire aláírta a nevét. Álljon belé a döglés.Mit volt mit tenni, az ügyész elővette a névsort, és felolvasta. Így került meg a többlet, a tizenharmadik, akit rögtön félreállítottak. Kiderült, hogy egy bizonyos Mikó, Ürgepusztáról szökött jobbágy, aki tévedésből került ide, s voltaképp csak ötven botütés járt neki meg négy aranypénz bírság; ennélfogva Péter ülepen rúgta és ráförmedt, hogy kotródjon a fenébe. Aztán a tőkéhez igazgatta Szedlákot, Ciprián apát felemelte a feszületet, és Sztrhacsek kezében fütyülve lendült meg a bárd.Mikó elsomfordált, és oldalvást megállt. Nézte a bakót, mily gyorsan, biztosan és ütemesen dolgozik; istenáldotta keze van neki. Mikor Fodor volt soron, közelebb lopózott és figyelt. Egy kicsit szégyellte, hogy elkergették, egy kicsit bánta is. Úgy érezte, hozzájuk tartozik; hetek óta ült velük a fogdában, velük szenvedett ott, és velük aszalódott a napon itt... Mi várt rá? Ötven bot, a bírságpénz, úrdolga, tized, kilenced. Örömtelen napok után, küszködés és nyomorúság után megdöglik egy napon így is, úgy is. És ez a Sztrhacsek jól végzi a dolgát. Most Stéhammer volt soron, a kilencedik; a tizedik a vörös hajú tót, tizenegyedik Pintér és az utolsó Gál... Odalépett a nyomába.A hóhér keze csak járt, mint a cséphadaró; nem gyanakodott, és nem gyanakodtak a nézők se, a sűrű csürhe odaát; de az urak látták, és kedvtelve mosolyogtak a bajuszuk alatt. Talán még Mikó is mosolygott, látván az urak ravaszságát, ahogy most kibabrálnak a bakóval. Nézd a marhát - gondolta -, még lépre megy! És szívből örült, hogy ilyen olcsón szabadul.
1945 A VISSZAVÁLTOZÁSA Hunnia CsöködönBéni végignyúlt az ágyon, fél lábát lógázta, ásított.- Lola! - szólt ki a konyhába. - Mi lesz?Behallatszott, hogy Lola már darálja a kávét, de ő csak lógázta a lábát és dohogott. Éhen veszejtene, ha egy napig nincs cseléd. Mit bánja ő, eszem-e, nem-e? Amiért neki nem kell! Amiért ő ködön hízik, a dajna...Felkászálódott, nyakkendőt kötött. Minden reggel rozsdás kedvében ébredt, előbb be kellett forgatni, mint egy kerekes kutat. Tenyere nyirkos, szeme táskás, szájíze poshadt, hangja csupa hínár... S ma, ráadásnak, ez a kánikula!Czecző Béni nem jól bírta a meleget. A hideget se bírta, se az esőt, se a szelet. Az egész élet terhére volt, lélegzetét elszorította a kilátástalanság. Micsoda balvégzet! Ha nem ide vetődik, ha nem veszi el ezt az asszonyt, Augusztin Ilonát, ha nem ragad meg körorvosnak Csöködön... Micsoda partik közt válogathatott! Nagy, fehér rendelője lehetne Pesten, nagy mellű, fehér fityulás ápolónővel, akinek lépte se hallik a vastag szőnyegen. Fogorvos, szemész, nőorvos, sebész... Száz útja lett volna, száz élete. S ami lett? Mint a börtön. Mint a koporsó. Lola, az istenségedet, mi lesz?Lola behozta a reggelit. Kávét, zsömlét, mézet, vajat.- Nyisd ki az ablakot... Megfulladok!Lola vállat vont.- Máskor meg az a baj, hogy bejön a meleg.- Máskor? Mikor máskor? Akkor máskor, amikor süt a nap... Azt se látod, ha beborul?S már veszekedtek, tele szájjal, kávét kortyolva, a findzsák fölött. Óriási gyakorlatuk volt benne. Lolán kettényílt a pongyola, két kemény melle kifehérlett a fehér kimonóból, hasa hullámzott, nyakán lüktetett az ér. Keze reszketett, ahogy zsömléjére csurgatta a mézet, a lefolyó méz vékonyka ere remegett.- Mit mondtál? Dajnát? Ezt merted? Nekem?Testét átadta a veszekedésnek, leplek nélkül, szemérem nélkül, mint egy gyötrelmes, forró ölelésnek. Amikor Béni azt mondta: "Te meg csak nyögsz és bújod a könyveket, és a szádat fested és a körmödet" - a rászakadó gyűlölet valósággal boldoggá tette. Kidugta nyelve hegyét, kitárta karját a férfi jóleső szidalmainak, de közbe-közbe, mint a tőrvívó a szúrásait, ő is jókat döfött Bénibe. Ráolvasta a koszos rendelőt, a léha kompániát, a szűkre mért kosztpénzt, és utoljára - mert az fájt legjobban - azt a barátját, aki vitte valamire.- Nézd meg Stégert! Két éve sincs itt, és mindenki őhozzá szalad.- Nem érdekel.- De ő nem csavarog el hét napot vadászni! Ül a rendelőjében, és dolgozik...- Azt mondtam, ablakot nyiss! - ordított rá Béni.Az asszony nem mozdult. Ő ugrott föl, s a fél függönyt letépve, reccsenve lökte ki a zsalukat... Odakint iszonyút dördült az ég, mintha az Isten is pirongatni akarná Bénit, a maga módján, mennydörögve. S eleredt a zápor, a féktelen, garázda, augusztusi felhőszakadás. A levegő lehűlt, lassacskán bennük is kihűlt a vér. Lola az ablakba könyökölt, és nézte az udvart, az ázott törpét a rózsagruppban, a japánkertecske tenyérnyi szikláit, a sötéten fénylő tüskéiket meresztő kaktuszokat. Hátul a szukli falának világos deszkáit sötét mázzal vonta be az eső.- Lola, az ernyőmet!Meg se mozdult.- Vidd ki a csészéket, Lola.A csészék ott maradtak. Estére beléjük savanyodik a tej, szúrós szaga reggelre betölti a szobát. Akkor kezdődik elölről: "Ólban tartasz? Moslékban, büdösségben henteregjek én?" A tálca ott maradt, egy eljövendő csata kellékeként. Mióta összekeltek - tíz éve -, veszekedtek. Eleitől fogva így volt. A mézesheteikben is össze tudtak veszni azon, volt-e Mátyás királynak gyereke. Pofonok csattantak - igaz, a pofon után jött a csók. Most már sem ez, sem az, csak ez a vég nélküli veszekedés, ez a recsegő imamalom, körbe-körbe...Pedig Augusztin Ilona nem erre termett, istenemre, nem! Lola Honoré de Balzacot olvasta, és máskülönben is tudott franciául. Tele volt finom érzésekkel, kósza vágyakkal, búgókkal, mint egy húr... Nem is álmodja senki, milyen életet él ő ezzel a mamlasszal. Játssza a nagy vadászt s a még nagyobb kujont; csak Lola a megmondhatója, milyen nyamvadt egy alak! Ha hajat vágat, egy fél napig nyögi a veszteséget, s le kell mosni a hátát, mert szurkálják a kis szőrkék... De erről nem tudhat senki. Lola mindenütt tele szájjal dicséri, milyen kemény, kis begyes kiskakas! Még attól a titkos bosszútól is elesett, hogy egyszer úgy istenigazában félreléphetett volna. Csöködön nincs titok, minden szó a történelemé, minden kapunyikordulás az örökkévalóságé. Gondoljunk Babarcinéra! Harmincöt éve emlegetik, hogy egy ízben a présházukban egeret akart fogni a vincellérfiú nadrágjában. "Fecske, fecske, megvan az egerecske!" - mondta volt állítólag Babarciné, s egy évre rá kitört a világháború... Lola nem vágyott e halhatatlanságra.- Nézd csak, jégeső!Feje fölött, az eresz bádogvértjén, kopogni kezdett a jég. Izgága legények dobolnak így a cselédszobák ablakán, júliusi éjjeleken, s a hajuk a szemükbe lóg... De ki veri az ő ablakát? Legszebb lába van a vármegyében. Amit errefelé csak moziban látni: egyedül őneki van fekete hálóinge. Az ura, ez a félember, ez a kócorvos, külön alszik, s olyan mélyen, mint egy gutaütött, és mégsem! Soha, sehol senki. Egypár szemvillanás a Radákovics kertjében, éjfél után. Kigyúló pillantások, mint az autók fényszórói: kigyúltak, kihunytak, és semmi.- Lola, húzd be a zsalut.- Nem hallasz? Megőrjít ez a dobolás.- A keserű istenit! Azt akarod, hogy fejgörcsöt kapjak?Jaj, be szép! Az udvaron ugrabugrálnak a jégrögök. A macska feliszkol a padlásra, a csirkék az ólba, csak a pulyka nem mozdul álltó helyéből, nyugodtan emelgeti fejét. Nincs ostobább állat a pulykánál. A jégesőtől sem bújik el, kíváncsian nyújtogatja nyakát, és kevélyen gondol Dél-Amerikára, ahonnan származik, és ahol sohasem ver a jég.Nyílik az ajtó, és besomfordál Teddy, a pekinézer; ő is az istenítélet elől. Tocsogva jön végig a szőnyegen, ázottkutya-szagot áraszt, és kövér, mint egy éneklő kanonok... A szomszéd hentesék hizlalják. Vágáskor Ratkó neki dob minden hulladékot, a rózsaszínű gégét és a friss, fekete vért... De Teddy e farkaskoszton is félénk maradt; nagy ívben elkerüli az ágyat és az ágyról lelógó férfilábat... Még emlékszik a vasárnapi nagy murira, amikor Béni egy hisztérikus rohamában összerugdalta a kutyát (jelképesen, a felesége helyett), és őrá ordított:- Elég a flancolásból! Én gyereket akarok, te dög!Mire kiharangoztak, Lola felöltözködött. Addigra kisütött a nap, s ők elindultak a Radákovics felé. Minden holmija tapad és áttetszik, mint a tejüveg; ha a nap átsüt a ruháján, élesen kirajzolódnak a combok tömör és karcsú árnyékai. Úgy húzta magával a férfitekinteteket, mint a macskákat egy darab véres máj szaga. Béni persze vasárnap is azt a napszítta szalmakalapját nyomta a fejébe, melyet takarmánykalapnak hívtak a csöködiek. De ő nem bánta. Már régen túl volt azon, amit róla beszélnek. Egyszerre azonban felbökte orrát a nagy kalapkarima alatt.- Kik ezek, Lola?A patika előtt ingujjas fiatalemberek álltak, hajadonfőtt, annak jeléül, hogy nem helybeliek. Sédi Gergellyel társalogtak, aki elmentükben odaköszönt nekik: ő volt az egyetlen úriember Csöködön, aki előre köszönt Béninek, ő is csak azért, mert minden patikus udvarolni kénytelen a körorvosnak. Feljebb, Ringwaldék kerítése előtt is ácsorgott néhány ingujjas alak, akik itt, a mise utáni korzón, a fekete-fehérbe öltözött legények és a szivárványszínekben pompázó lányok közt még jobban szemet szúrtak Béninek. Terpesztett lábbal álltak és röhögtek; Lolának utat engedtek, de Béni előtt nem tértek ki.- Ronda banda - morogta a foga közt Béni.- A Hunniások - mondta Lola, s a mozi falára kifüggesztett plakátra mutatott. Óriási betűk hirdették e nap délutánjára a labdarúgó-mérkőzést.1942. augusztus 7-én
Hunnia (Budapest)-Csöködi S. E.A legnépesebb csoport a patika előtt gyűlt össze. Sédi Gergely az edzővel kötött barátságot, akit Mihaliknak hívtak, de sportkörökben Jozefin bácsinak becéztek. Itt volt látható a két fedezet, Mustár kettő és Kakuszi, továbbá Csintalan, Virág, Pór és a tartalékból Sajtár Pipi. Az egész társaság a lányokat gusztálta.- Jó bőr! - cuppantott Sajtár. - Mit gondolsz, szűz?Mustár vállat vont.- Tőlem az.Ezen óriásit röhögtek. Kakuszi a térdét verte, mert neki mindig röhögnie kellett, ha nőkről volt szó. Hű, barátom, az a két kuksi melle neki... Szét kell menni az effélétől; úgy érezte, nincs annál nevetnivalóbb, mint hogy nők is vannak a világon, a nőknek mellük van, kettő darab, és cicázni lehet velük meg hogyishívjákolni, és erről - ami a legjobb az egészben - beszélni lehet. Csak így, fiúk közt, mellbe öklözve, túlkiabálva egymást.- Ezt nézd, barátom, micsoda bomba lába van neki!A Radákovics felől visszasétáltukban ekkor értek oda Czeczőék. Kakuszinak tátva maradt a szája, látván, hogy egyszer csak előlép Mustár kettő, hanyag nyugalommal odasétál a szépasszony elé, s elállja az útját.- Csókolom a kis kacsóját - mondta Mustár kettő. - Mustár kettő vagyok.Volt egy kis meghökkenés, de ezen a patikus átlendítette őket. Belekarolt Bénibe, és mindenkit bemutatott mindenkinek.- Pesti labdarúgók? - érdeklődött Béni. - Nagyon örvendek. Magam is sportorvosnak készültem, már minden megvolt, hogy Pestre megyek...Jozefin bácsi mindjárt felkérte, hogy jöjjön ki a mérkőzésre; orvosra úgyis szükség van, hivatalból... Béni szabadkozott, de előadta sportorvosi ábrándjait. Egész elméletet rögtönzött; minél mellőzöttebb valaki, annál sokoldalúbb. Béni szerint az erőnlét: hideg ülőfürdők, plusz kakaódiéta, plusz csukamájolaj. A gyümölcs árt, mert puffaszt. A hús is árt, mert nem puffaszt. A joghurt? A joghurt méreg. Joghurttól mellélő a csatár.Jozefin bácsi tátott szájjal hallgatta. "Ekkora marhát még nem láttam - mondta másnap a vonaton. - Abszolút zagyvarékás..." Fellelkesült Bénitől. Lázba jött. Gyúrni kezdte, hogy írjon elő étrendet a Hunniának, jöjjön ki a meccsre, szerződjön a csapathoz, maradjon velük... Belékarolt, s mind elindultak a Radákovics felé.Mustár kettő Lolához szegődött. Már a járásában volt valami. Pedig hozzá se nyúlt; könyöke sem ért a könyökéhez, válla sem a vállához, mégis összetartoztak, a férfi belső szervei az ő belső szerveivel, olyanféle pontos szorosságban, mint a zsebóra belsejében a fogaskerekek. Lola számos regényt olvasott Honoré de Balzactól és hozzá hasonlóktól. A nőkről szóló részeket átlapozta, de kétszer is elolvasta azokat a bekezdéseket, amelyekben férfiakról volt szó. Mustár kettőt, sajnos, nem tudta emlékeibe beilleszteni. Idegenkedve nézte a fedezet lapos orrát, szőrrel benőtt keze fejét s az arany szerencsemalacot a sárga ing kivágásában. Reménye, hogy majd a társalgásuk regényszerűbben fog lezajlani, szintén semmivé vált, mert Mustár kettő nem sokat beszélt. Időnként rábámult, s utána szusszantott vagy csettintett, vagy jó hangosan nyelt egyet - valahogy úgy, ahogy egy csecsemő tudatja a külvilággal, hogy elégedett. Lola azt hitte, zavarban van.- Szeret maga táncolni, Mustár úr? - kérdezte, hogy egy kis emelkedett színezetet kölcsönözzön a társalgásnak.- Én? - kérdezte Mustár kettő. Kezét bal hónalja alá dugta és erősen gondolkozott.- Nem - mondta aztán, amikor sikerült eldöntenie a kérdést. - Táncolni nem. Izélni igen.Izé helyett megmondta, mit szeret. Lola összerezzent. Igyekezett el nem pirulni, ami sikerült is. Talán épp ez az, ami neki hiányzik: a testi nyíltság, a férfias erő, az a bizonyos valami, ami Béniben nincs meg... Nem volt benne biztos, hogy az, amit érez, örökre szóló vonzalom-e. Semmiben sem volt biztos. Az élet, sajnos, mihelyt nem elviselhetetlenül egyszerű, mindjárt elviselhetetlenül bonyolult lesz... Egy hosszú asztalnál ültek, a Radákovicsnál. A pesti fiúk s a helybeliek közül Stéger doktor, Lőrinczék, Lippaiék, Mikócz, Holbauer... A társaság: Stéger barátai, Stéger betegei.Szó, ami szó: nem valami híres orvos Czecző. Isten tudja, hová bámul, amikor a beteg elmondja a panaszait. Aztán azt mondja: "Mutassa a nyelvét" - de a beteg fülébe néz. Szájában benne felejti a kanalat. Hideg borogatást ír elő, de másnap dühbe gurul: "Ki mondta magának ezt a hülyeséget?" Ezt még a parasztok lenyelik valahogy; sőt, ők nem is bánják, ha félkalapszámba veszik őket. A jobb embert arról lehet megismerni, hogy Stéger doktorhoz jár; csak Lőrincz Edi maradt hű Bénihez. Edi azonban közismert mazochista. Tízféle betegsége van egy cédulára fölírva, köztük egy olyan, amelyről cikket közölt az Orvosi Hetilap. Edi már pesti tanárokkal is konzultált, de mindig visszatért Bénihez. Neki az kell, hogy a rendelőbe berondítsanak a csirkék, hogy rozsdás Fáraós dobozból vegyék elő az injekciós tűket, és az öngyújtó lángján fertőtlenítsék őket. Edi borzadni vágyik: neki csak Czecző hajszálmeresztő diagnózisai tetszenek. "Vesehomok? Ezt merte mondani az a barom állat? Kedves barátom, neked bélcsavarodásod van. A beleid rá vannak csavarodva a vesédre, mint a cérna a spulnira. Egyél sok sárgaborsót és babot. A te megmentőid: a szelek."Így tehát a Radákovics asztalánál csak Lőrincz Edinek nem szúrt szemet, mily megkülönböztetett tisztelettel bánik a Hunniások edzője Bénivel. Mikóczék, a főjegyzőék és a többiek azonban nem tudták mire magyarázni, hogy a tavalyi országosbajnok-csapat edzője miért törleszkedik ilyennyire ehhez a félnótáshoz. Addig érvelt, addig kérlelte, míg csak Béni - fölmérve a hatást maga körül - nagy nehezen el nem vállalta a sportorvosi tisztet. Tíz perccel a mérkőzés kezdete előtt meg is jelent a pályán Lolával, aki időközben átöltözött. Most már semmije se volt áttetsző. Jaj annak, aki egy Augusztin Ilonát könnyű prédának néz! Merő dacból elöl végiggombos, nyakig zárt, fekete szövetruhát öltött; a testté vált erénnyé változott, mely azonban gombra nyitható.Jozefin bácsi nagyon megörült nekik. Kurta lábain elébük sietett, ahhoz a négy lócához vezette őket, ahol a kiválasztott polgárcsaládok ültek, és a legelső sorban csinált nekik helyet. A csöködiek összenéztek; úgy látszik, labdarúgókörökben ez a mamlasz Béni valami potentát lehet... Lippai főjegyző fölkelt, odasétált hozzájuk, Lolának kezet csókolt, és alája terítette frissen vasalt zsebkendőjét, sarkában a hétágú koronával. Épp ekkor futottak ki a Hunniások a községházáról, ahol az öltözőjük volt.Könnyű futásban jöttek, fehér klottnadrágban, meggyszínű trikóban, libasorban... Virág futtában fellőtte a labdát, föl, a kék magasságba, ahol - úgy látszott - megáll, mint a barátkeselyű. Aztán gondolt egyet. Pór a tizenhatosnál egyarasznyit előrelépett, s a labda oly pontosan csapódott a fejéhez, ahogyan két vonal keresztezi egymást egy koordináta-rendszerben. Pór, egy rettentő fejessel, a kapu felső bal sarkába lőtt, de egy torzonborz alak, mintha csúzliból kilőtték volna, végigúszott a levegőn, és magához kapta a labdát. Jozefin bácsi elégedetten biccentett és Bénihez hajolt.- Mit szólsz, doktorkám? Ez Mordován, az óbudai csodakapus.Béni nem szólt semmit. Egyelőre se tetszésének, se nemtetszésének nem adta jelét. Szúrósan nézte a kifutó Csököd S. E.-t is. Mind a két csapat melegített. A csöködiek úgy bántak a labdával, mint egy földből kiásott, háborús lövedékkel, melyről nem tudni, robban-e... Lippai aggódva hajolt a füléhez.- Mi lesz itt, Bénikém? Nem fognak ezek majmot csinálni belőlünk?Erre se hallgatott. Őt nem kérdezték. Azt se mondták, hogy meccs lesz. Pedig ő tudott volna egy csapatot. Tudott volna egy különleges taktikát is; de ha nem, hát nem. Most egyék meg, amit kifőztek... Autó áll meg a pálya mögött. Lamprechték érkeztek meg; mindenki fölállt, csak Béni nem. Többen a helyüket is fölkínálták az alispánéknak, de Jozefin bácsi Bénihez vezette őket.- Megengeded, doktorkám?Biccentett, hogy megengedi. Lamprecht hűvösen köszönt, de honnan, honnan se, hamarosan megszimatolta Czeczőék helyzetváltozását. Udvariasan fordult Bénihez.- Miért nem látunk téged soha, doktorkám?Béni rá se nézett.- Szarházi - mondta rosszallón.Ez a megjegyzés - mely kissé váratlanul érte az alispánt - nem neki szólt, hanem Bindernek, aki a játékidő második percében félpályáról óriási lukat lőtt a levegőbe. Béninek minden oka megvolt a rosszallásra. A játék lanyhán indult. A pestiek tele hassal lazsáltak, terv nélkül pilinckáztak, álmosan, szemben a nappal, a csöködiek viszont szemérmesen ácsorogtak szerteszét, mint az első bálos leányok, pirulva. Ekkor azonban a kis Binder, a mozigépész fia, mintegy túlvilági sugallatra, magához ragadta a labdát, és elindult vele a pestiek kapuja felé. Időnként jobbra-balra sunyított, de senki sem állta útját. Már a kapu közvetlen közelében állt, lövésre készen, amikor félálomban, esetlen medvecammogással, rámászott Kakuszi, és átjátszott a csöködiek térfelére.Ratkó, a hentes fia, ott állt a labda útjában valahol. Kiváló szakember hírében állt. Disznósajtját, véres hurkáját Csököd határán túl is emlegették. A hússal való foglalatosság közben maga is hússá vált; húsból való óriássá. Látta, hogy a labda közeledik, de erről nem jutott eszébe semmi. Csak egy intés hiányzott neki, egy szikra, egy fuvallat. Egy darab agyag volt, melybe Isten elfelejtett belelehelni.Czecző Béni megsejtette ezt. Valami megmozdult benne, egy ismeretlen erő, mely fölállította a lócáról, kitágította tüdejét, hangot adott a torkának, olyan emberfeletti hangot, melytől tíz Jerikó fala leomlott volna.- Hajrá, Ratkó! - üvöltötte.S Ratkó elindult.Mindenkit legázolt. A csöködieket éppúgy, mint a Hunniásokat. A labda helyett néha a földbe rúgott, s ilyenkor egész gyeptáblák repültek játékostársai arcába. Volt úgy, hogy eltévesztette az irányt. A Hunnia kapuja helyett a saját kapuját vette célba, de a nézők ordítása észre térítette. Ratkó irányt változtatott, lefutott a kapu elé, és lőtt. Mordován, az óbudai csodakapus felszökellt, elfogta és kirúgta a labdát, mely azonban hamarosan újra Ratkó bűvöletébe került. Lefutott, lőtt, Mordován védte, s kezdődött minden elölről.Így múlt el a játékidő első huszonöt perce. Akkor aztán Jozefin bácsi megelégelte a dolgot, lesétált a partvonalhoz, és csendesen, mintha magában beszélne, odaszólt Mustár kettőnek:- Légy szíves már valamit csinálni, kérlek szeretettel.Két perc múlva Ratkót hordágyon vitték le a pályáról.Hogy mi történt Ratkó és Mustár kettő között, arra sohasem derült fény. Annyi bizonyos, hogy Ratkó lövését Mordován visszaöklözte, mégpedig pontosan Mustár kettő és Ratkó közé. A két sportember egyszerre rúgott bele a labdába. Mustár kettő hozzá sem nyúlt a csöködi hentes elsőszülött fiához, se lábbal, se kézzel, se másmilyen testrészével; Ratkó azonban, a hústorony, mégis elbődült, fölemelkedett a pálya ritkás gyeppel benőtt talajáról, a levegőben megfordult és visszahullott, méghozzá fejjel aláfelé, szinte fejest ugorva a fűbe. Kivitték. Odahívták Bénit, később - hívatlanul - Stéger is odajött. Üggyel-bajjal visszacsepegtették belé az életet. Ratkó nagy nehezen lábra állt, visszabaktatott a pályára, fejét lógatva, mint a pelikán; a labdát azonban roppant megbecsülte, s ettől kezdve a közelségét sem bírta elviselni; ha pedig Mustár kettőt látta közeledni, önszántából hasra feküdt. S ekkor - a huszonhetedik percben - rákapcsoltak a pestiek.A bíró sípja két perc múlva - a huszonkilencedik percben - jelezte az első gólt. Lola összerezzent.Egészen mostanáig hidegen hagyta a mérkőzés. Nem ismerte a játék szabályait. Béni diadalüvöltései és összeomlásai - merő dacból - arra késztették, hogy szenvtelen legyen. Nem is annyira a játékosokat nézte, mint inkább a bírói tisztet viselő Csimma Tivadart. Annyit tudott róla csak, hogy odakint dolgozik az állomáson mint forgalmista vagy mint távírász; de ez ideig figyelemre se méltatta a lányos arcú, pattanásos fiatalembert. Most azonban, unalmában, arra a felfedezésre jutott, hogy igen jól illik Csimmához, a kisnadrágban futkosóhoz, a játék meg a fütyülő... Mihelyt azonban először felharsant a sípszó, elvesztette érdeklődését a játékvezető iránt.Nem is sejtette, mi történt a sípszó előtt a pályán. Vélnéd, szélroham söpört végig a marhavásártéren... Annyit még ki lehetett venni, hogy Mustár kettő a jobb szélén előnyulamodik a labdával, zúgva átjátssza a bal szélre két csöködi játékos között, s ettől kezdve a labda ide-oda pattant, valakinek a fejéről másvalakinek a lábára, onnan a kapufára, megint Mustár kettőhöz, aki háttal a kapunak, bal lábbal, bombaként belőtte a kapu bal sarkába... Zakariás, a zörgő csontú leventeoktató, bambán nézett utána... Gól!Béni fölugrott a padra.- Gyilkosok! - üvöltötte. - Halottrablók! Hamispénzverők!Nem vagyunk mi jóra teremtve, felebarátaim. Ami az egyiknek üdítő ital, a másiknak szomjhalál! Nemcsak a kaptárból a mézet, hanem a kobra méregfogából a mérget is kilopjuk, gyógyszerül... Béni tajtékzott, de kifreccsenő nyála Lolára édes harmatként permetezett. Egészen felfrissült tőle. Meleg vérhullámok futottak benne föl s le, ajaka megduzzadt, fehéren villant elő a foga... Béni üvöltött, de egyszerre torkán akadt a szó. Mustár kettő lőtt, Zakariás hálója megrezdült, a füttyszó, mint a tőr, beszaladt Béni húsába. Másodszor, harmadszor, negyedszer... Négy-nulla! S a java csak most jön, a második félidő!A Csököd S. E. mint egy sebesült oroszlán küzdött, de már lélegzethez se jutott. A Hunnia magasiskolát játszott. Lola nem értett a játékhoz, csak sejtette, hogy ez valami nagyszerű. Egy remekmű a hozzá nem értőt is meg tudja borzongatni. Tervek bontakoztak, hadrendek nyíltak és bomlottak föl. A labda, mint egy idomított sólyom, felszállt és lecsapott. A zörgő csontú Zakariás néha rávetette magát, de addigra a labdának már az árnyéka is kisiklott alóla. Ezek a Hunniások! A fű alatt is játszanak, láthatatlanul. Megnyílt a föld, felköpte a labdát, Kakuszi belefutott, átadta Pórnak, Pór vissza neki, ide-oda, megint ide-oda, aztán Zakariás még egyszer ráhasalt a semmire, és Csimma fütyült... Hányadik? A nyolcadik. Béni felhördült, leroskadt a padra, sírt.A lóca remegett alatta, Lola elmosolyodott és behunyta szemét. Egy kis édes álmosságot érzett és nagy-nagy biztonságot, mintha óriás tartaná a tenyerén. Nézte a hullámzó, cseresznyepiros sorokat, amint előgördülnek és visszafutnak, újra összeállnak és újra szétporladnak. Nem is kereste, melyik Mustár kettő. Tudta, hogy ott van, a győztesek között van, s ez épp elég. Csak akkor nyitotta ki újra a szemét, amikor Béni még egyszer fölmászott a lócára, és hörögve, verejtékben úszva, egy utolsó rohamra buzdította a csöködieket.- Hajrá, Ratkó! - üvöltötte. - A becsületgólt!S csodák csodája: Ratkóba még egyszer visszaköltözött az élet. Az utolsó tíz percben felpezsdült a csöködi csapat. Túloldalt bömböltek az iparoslegények, emitt Béniből tört ki valamiféle szitkokkal elegy, könyörgő ima. Ratkó vérben forgó szemmel elindult Mustár kettő felé, aki éppen szökni próbált a labdával. Oldalról rontott rá, és kaszát vetett neki.Most már Lola is fölállt a lábára. A fűben két férfi hempergett, vagy inkább egy szörnyszülött, két fejjel és nyolc végtaggal. Csimma fütyült, de Ratkó se nem látott, se nem hallott. Úgy fogta Mustár kettő nyakát, mint a rántott csirke szárnya a zúzát. Csimma odarohant. Fütyült, de hiába. Aztán megpróbált rendet csinálni; hol egy kart, hol egy lábat rángatott, amely kiállt a bolyból, de ez éppoly reménytelen vállalkozás volt, mint amikor erővel akarunk kitisztázni egy összegubancolódott pamutgombolyagot.Nagyvártatva vége lett a birkózásnak. A marhavásártér zengett, Csimma hosszan fütyült, s letette a labdát. Büntetőrúgás! Lolán borzongás futott át. E szó, puszta hangzásával, édes érzeteket keltett benne. Nem tudta pontosan, mi a büntetőrúgás. Azt hitte, Mustár kettő mindenkit meg fog rúgni; Bénit is. De az se volt rossz, ahogy odaállt a labdához. Néma csend lett úrrá a téren, és a zörgő csontú Zakariás, mint egy ökölbe szorított kéz, összehúzódva várta a lövést... Egy fütty. Mustár kettő várt egy kicsit. Aztán futott néhány lépést, felsuhant a földről a labda, megszólalt a síp. Lola elszédült. Nem volt semmi súlya. Ellebegett a pályáról. Beszéltek hozzá, de mindenen csak mosolygott. Mámoros volt.Ki se józanodott ezen az estén. Ment, leült, újra fölkelt, leült. Rémlett, ez már a Radákovics kertje. Béni kibicsaklott nyakkal ült az alispán mellett, vadul ivott, bort, sört, köménypálinkát, ahogy jött. Lola nem ivott. Enni se kívánt. Mintha dunyhák alól, csak tompán hallotta a cigányt és néha-néha Mustár kettő hangját; de nagyon élesen érezte, egészen az orrában, ingerlő és taszító verejtékszagát. Úgy látszik, udvarol neki, de ő nem érti. Így is jó; elég, ha a száját nézheti. Később, amikor tánczenét kezdett játszani a cigány, a fedezet fölállt és meghajolt.- Mona, kérem... Vagy hogy hívják? Irén?- Lolának hívnak.- Nagyszerű... Jöjjön danszolni egy kicsit...Hátravezette, a repedezett betonlap felé. Előbb a szemébe nézett, minden érdeklődés nélkül, aztán szorosan magához ölelte. Homok csikorgott a talpuk alatt.- Prímán danszolok magával, Monácska - mondta, és a lábára lépett.Háromszor körbecammogott vele a betonon, aztán elengedte.- Mi van itt arrébb? - mutatott a sötétbe, hátrafelé.- A mosókonyha.- Príma - mondta Mustár kettő, mert nem volt nagyon változatos a szókincse. - Príma, Monácska. Ne nézzük meg?- Minek? - kérdezte Lola. De azért ment.Eközben Béni tovább ivott, s az alispán, aki már teljesen elázott, szorosabb barátságra akart vele lépni. Koccintott vele, és a vállára tenyerelt.- Szeress, Bénikém - dunnyogta a fülébe. - Engem senki se szeret.- Te koszos - mondta neki Béni. - Feketedj meg.- Köszönöm - borult rá az alispán. - Rajongok a nyílt beszédért. Mindenki azt mondja, gőgös vagyok.Fültövön akarta csókolni, de Béni ellökte. Csak most vette észre, hogy eltűnt a felesége. Föl akart kelni, de visszaesett.- Lola! - mormogta. - Vidd ki a csészéket!Lolát a labdarúgó erélyes mozdulatokkal taszigálta hátrafelé. Mindenütt keresték a mosókonyhát, de csak egy rozzant szaletlit találtak, mely színig tele volt rakva sörösrekeszekkel. Továbbmentek, a kuglipálya oldalán, aztán a kerekes kutat is elhagyták, míglen egészen hátul, a csirkeólak mögött megálltak. Egy kimustrált szekrény dőlt neki a kerítésnek. Félig nyitott ajtaján tojni jártak be a tyúkok. Itt a labdarúgó elvesztette türelmét, és szelíden, de határozottan a földre teremtette Lolát.- Juj, mennyi gomb - súgta forrón a fülébe. - Hol a bugyikád, cukorfalat?A szekrényforma jószágnak csak az alsó rekeszébe jártak be tojni a tyúkok. Felső polcai galambdúcnak szolgáltak; minthogy négy lába közül kettő hiányzott, néhány perc múlva lassan inogni kezdett az egész szúette szekrény, ami hamarosan határozott hintázásba ment át. A galambok felébredtek, előmásztak polcaikról, és sötét, sűrű tömegben kiáramlottak az éjszakába, mint egy köpű méh. Elszálltak a kerekes kút fölött, el a kivilágított kerthelyiség fölött, nagy ívben megkerülték a templom keresztjét, és egyenkint, félős szárnycsapásokkal ereszkedtek vissza. Ám alighogy nagy tapogatva, mocorogva álomba szenderültek, újra himbálózni kezdett a szekrény. Ezen az éjszakán összesen négyszer rajzottak ki dúcukból a galambok.Czecző Béni ott ült a hosszú asztalnál, az alispán oldalán, de mégse volt boldog. Pedig ez volt az első eset, amikor végre emberszámba vették Csöködön. Mikóczné a legszebb mosolyával mosolygott rá, Lippai odajött, koccintott vele. Az alispán ölelte, szép szóval, csendesen duruzsolt a fülébe.- Mondd a szemembe: ronda disznó - könyörgött. - Mondd, Bénikém, tudni akarom, ki vagyok.Lerázta őket. Körüljárta az asztalt. Hátradülöngélt a táncporondig: az is üres. Kiment az utcára, de nem látott senkit, az égen is csak a felhő lógott, a fogyatkozó hold kampójára akasztva. Nagyot kiáltott:- Lola! Hol vagy?Hangja végigszállt az utcán, de nem jött rá válasz. Visszaült a helyére. Nagy ovációval fogadták.- Éljen Czecző Béni! - kiáltotta az alispán.Mindenki fölemelte poharát.- Éljen a Csököd! - mondta Jozefin bácsi.- Éljen a szépasszony férje! - mondta Lippai.Béni vérbe borult szemmel nézett maga elé.- Kuss! - hebegte. - Le vele. Le vele. Éljen gróf Pálfi Fidél!Fölemelte poharát. Harciasan nézett körül; a pofájába vágja annak, aki ellentmond... De ők már mindenre rámondták volna az éljent. Koccintottak, ittak. Béni is kiitta poharát, utána csuklott egyet, arca halálszínt váltott. Feje fölött, a már-már pillamodó égen, sűrű tömbbe verődve keringtek a galambok. Béni fölnézett, émelyedni kezdett, izzadva meredt maga elé. Poharában megvillant a rizling, a cseppfolyós és sárga őrület.
1947 JégárpaÚtközben nem érzett fájdalmat, pedig az autó épp eléggé összerázta őket. Ez az olasz gyártmányú, guruló konzervdoboz formájú, szűk és zörgő alkotmány bizonyára szebb napokat látott hajdan, de most olyan volt, mint egy csonttá-bőrré vénült gebe. Ifjúságára, fényes szőrű, pajkos, vágtató csikó korára semmi sem emlékeztette az utasokat.Hosszú volt az út, s gödrös, buckás; Poprádi egész idő alatt bal szemére tapasztotta tenyerét, hogy a szél le ne szakítsa róla a kötést. Így értek be Miskolcra, s álltak be a megyei pártbizottság elé, a hatalmas gesztenyefák árnyékába.Ágostonnénak itt volt elintéznivalója; ennélfogva búcsút vettek egymástól, és megállapodtak abban, hogy dolguk végeztével, de legkésőbb három óra múlva, ugyanezen a helyen találkoznak. Bihari szaktárs fölajánlotta, hogy odafuvarozza Poprádit a "csodadoktorhoz" - de ezt ő elutasította, mondván, hogy a sok rázás után inkább választja a gyalogsétát, másfelől pedig amúgy sem lehet autóval közlekedni a Gilmány nyomorult utcácskáin, ahol a professzor lakik.S már el is indult volna, ha Ágostonné meg nem állítja.- Elengedjük mi magát, de igazán?- Miért ne?- Mit tudom én... Még nekimegy valaminek.- Á, dehogy - nevetett Poprádi a kötés szalagja alól, kettészelt, torz nevetéssel. - Egy szegény világtalannak mindenki segít.Ezen jót mulatott a csinos Ágostonné, aki kerek egy évvel ezelőtt elvált asszonyként került Bálintaknára, amikor az építkezés megindult.Hamarosan sok barátra tett szert, de senki sem férkőzött egészen közel hozzá. Például Poprádit, aki egyetlenegyszer merészkedett el odáig, hogy moziba invitálja, kereken elutasította. Igaz, hogy hozzá is tette rögtön: "Nem a maga személye miatt, Poprádi elvtárs" - azon emberek félénk mosolygásával, akik egyszer már megégették az ujjukat.Poprádi azóta szemébe sem mert nézni az asszonykának, pedig az ugyanolyan kedvességgel bánt vele, mint azelőtt. Most is, miközben elbúcsúzott tőle, aggódva figyelmeztette, hogy okosabb volna átsétálni a szemben fekvő kórház szemészetére, mintsem nekiállni nyomozni egy öreg orvos után, aki esetleg már réges-rég meghalt.- Nem halt meg - állította Poprádi.- De hátha elköltözött Miskolcról?- A Gilmányban lakik - szólt eltökélten Poprádi. - Az anyám a címét is kinyomozta... És olyan orvos nincs még egy a világon.- Annyira megbízik benne?- Nagyon. Én ugyanis kisgyerek voltam még, mikor az édesapám szerencsétlenül járt, de arra emlékszem, hogy a fél szeme olyan volt, mint egy darab nyers hús. Azt meséli az anyám, hogy mikor Löwenstein lebontotta az öregemről a kötést, rögtön kijelentette: "Ne ordítson, ember. Maga ezzel a rondasággal egy hónap múlva újságot fog olvasni..." És így is lett.- Szinte hihetetlen - mondta Ágostonné, s a sofőr is rákönyökölt a kormánykerékre, és csóválta a fejét.- Amíg csak élt az öregem, valóságos rajongással beszélt róla. "Fiam, szokta nekem mondogatni, Löwenstein doktornak köszönheted, hogy nem lett utcai koldus az apádból..."Elérzékenyült egy kicsit, s búcsút intve az asszonykának, elindult a Szinva-patak felé. A hosszú és gondozott fasorban sokan jöttek-mentek, s a legtöbben szánakozva néztek utána. Bálintaknán valóságos búcsújáró hely lett a kalkulációs irodából; az ismerősök egymásnak adták a kilincset, hogy újabbnál újabb javasszereket ajánljanak e nem mindennapi árpa ellen. Poprádi azonban megvárta, míg Ágostonné beautózik Miskolcra, ahol az a bizonyos Löwenstein doktor lakik. Másnak a világért meg nem mutatta volna a szemét, csak neki.A szép fasor végére érkezvén, befordult egy szűk sikátorba, a Gilmány roskatag házacskái közé, ahol kinyújtott kézzel elérhette volna a szemközti sor házfalait... Itt aztán, híven követve az anyja magyarázatát, egy-két kacskaringót téve, szerencsésen eltalált a Kalapos utcába.Névtábla nem állt a kerítésen; az egykor oly nevezetes professzor alighanem a névtelenség békéjét választotta. Az ő háza is alacsony volt, mint a többi, mintha azokkal együtt süppedt volna bele a földbe; faláról éppúgy pattogzott a vakolás, tornáca előtt ugyancsak csenevész gömbakácok szomjaztak, mint a Kalapos utca többi háza előtt. Poprádi megállt, s belesett.A kerítés résein elhanyagolt udvarra lehetett látni. Téglából rakott, tört-mart lépcső vezetett föl a tornácra, melynek túlsó vége be volt üvegezve, kék, zöld és piros, javarészt törött táblákkal. Hátul, a fedett veranda közepén ember nagyságú szénkupac éktelenkedett, a téli tüzelő... Egyébként ez volt a házban az élet egyetlen tünete.Poprádi bátortalanul húzta meg a csengő fogantyúját, mire zümmögni kezdett a kerten át feszülő drót, s meglóbálta a ház falán csüngő kolompot. Vidám gingallózás felriasztotta a környéket, de aztán újra csönd lett, s az árnyas udvar éppoly kihaltan ásított rá, mint az előbb.Poprádi a szeméhez nyúlt, mely most sürgetően, követelőzve kezdett fájni. Még egyszer, immár türelmetlenül cibálta meg a csengővezetéket, s végre csosszanó lépések zaja ütötte meg a fülét. Aztán ujjnyi résre nyílt a kerti kapu, s egy sárga micisapka árnyékából, két ősz szemöldök alól, gyanakvó tekintet dülledt rá. Alighanem a kertész vagy az udvaros.- A tanár urat keresem - mondta Poprádi.- Milyen tanár urat?- Löwenstein tanár urat. Vagy nem itt lakik?Az öregember még egy ujjnyit tágított a kapun, s jobban szemügyre vette Poprádi szemén a kötést.- Ha a szoba miatt jött, akkor nem itt lakik.- Milyen szoba miatt?- Nincs kiadó szoba a házban.- Nem amiatt jöttem - mondta Poprádi, s tétova mozdulattal nyúlt a bal szeméhez, mely úgy izzott már, mint egy darab eleven zsarát.Az öregember most már kinyitotta a kaput. Fejét féloldalt billentve, hajlott háttal csámpázott néhány lépést, s aztán újra elállta Poprádi útját.- Szóval, Löwensteint keresi - szólt gyanakvó hangon. - Én vagyok Löwenstein.Poprádi megdöbbent. Élt őbenne egy nagyon is határozott kép, egy marcona, császárszakállú óriásról, aki talpig hófehérben jár, kötekedik, gorombáskodik, sőt ordítozik a betegeivel, de visszaadja a vakok szeme világát, és szegény betegektől nem fogad el pénzt... Így élt az ő eszméletében Löwenstein tanár úr, akit ilyen ijesztően festett le neki a mama. Abban az időben szokás volt, hogy az orvosok gorombáskodtak a betegekkel. A legtöbb orvos, mihelyt egyetemi tanár lett, fölvette ezt a szent hagyományt, egy világhírű magyar sebész alapítványát... Löwenstein is ordított mindenkivel, nemre, rangra és vagyoni állapotra való tekintet nélkül. Ordított akkor is, amikor meghívták a budapesti szemészeti klinikára, s nem csillapodott le akkor sem, amikor a nyilasok uralomra jutásakor kidobták az egyetemről. Hazahurcolkodott Miskolcra, s tovább gorombáskodott a pácienseivel.Löwenstein azonban nem a divat után ment. Az ő dühe igazi düh volt, őt vérig ingerelte minden szó, mely nem a kórképre vonatkozott szorosan. Őt csak a betegség érdekelte, s csak a beteg; s az is csak addig a percig, amíg valóban beteg volt. Felbőszült, ha valakit kényeskedni látott; s ha valaki nem a tüneteit írta le, abban a szempillantásban agyába szaladt a vér... Gyűlölte a hozzátartozókat, mert azok mindig mellébeszéltek, esetleges, oda nem tartozó részletekről. Ezért támadt rá a mamára is, amikor köszönetet akart mondani neki.Ennek huszonegy éve. Az ösztövér akácok alatt topogó öregember bizony csak szomorú torzképe volt annak a nagyhangú, gőgös orvosnak. Haja nyíratlan lengedezett a füle körül, mely áttetszőn állt el a sovány koponyától, mint a bőregér szárnya. Vékony lábszára kilógott a koszlott pantallóból, bogas sarka kibukott a félretaposott háncspapucsból, mely minden lépésnél búcsút akart venni lábától...- Szóval, nem a szoba miatt tetszett jönni?- Nem.- Beadtam egy kérvényt, hogy a szoba belövést kapott, és nem lakható. Az én Albert fiam könyvei vannak benne.Oldalt nézett, szaporán ütő pillákkal. Szégyellte, hogy elpártol tőle a hangja, s erőt véve magán, rekedten mondta tovább:- Hiába kértük, már három családnak kiutalták... Nem azért, mert a fiamé volt, de a szoba igazán nem lakható.- Nem amiatt jöttem.- Hát miért?- A szemem miatt vagyok itt, tanár úr.Az öregember rábámult.- Mi a baja a szemének?- Árpa vagy ilyesmi... Az édesanyám kötözte be.Löwenstein nem szólt egy darabig. Hitetlenkedve mérte végig Poprádit, de nem tapasztalt semmi gyanúsat. Sőt, ez az ismeretlen, akinek a nevét sem értette, zavarában és szótlan ügyefogyottságában különösen rokonszenvesnek mutatkozott. Inge tisztán mosottnak, ruhája csaknem újnak látszott - s Löwenstein meg is követelte, hogy mindenki vasárnapra öltözzék, aki orvoshoz megy.- Miért nem a kórházba ment, ha fáj a szeme? - kérdezte.- A tanár úr nem rendel?- Hogy rendelek-e? Nem értem az egészet - csodálkozott a tanár. - Ki mondta magának, hogy jöjjön hozzám?Poprádi köhintett.- Én annak a Poprádi Ernőnek vagyok a fia, akit a tanár úr operált huszonegy évvel ezelőtt. Biztosan tetszik emlékezni rá.- Poprádi? Nem emlékszem.- Megbillent a kokilla, négy ember elégett, és az apámat idehozták, mert a jobb szemébe fröccsent egy csöpp acél.- Meggyógyult az édesapja?- Igenis, tanár úr.Elhallgatott, abban a reményben, hogy sikerült megvilágítania idejövetele okát.Ámde Löwenstein tovább faggatta:- Ő küldte magát ide?- Nem, kérem. Ő már a háború előtt meghalt, nem is Diósgyőrön, hanem Bálintaknán, mert a szerencsétlenség után odaköltözött az egész család...Ez már nem érdekelte a tanárt. Tüdőtágulása miatt zihálva szedte a levegőt; utóbb már csak ez a lihegés s papucsának ideges csiriszkélése hallatszott. Löwenstein tanár gondolataiba merült.- Azt akarja, hogy megvizsgáljam? - kérdezte aztán.- Igen.A tanár ránézett a kötésre, s átszólt a színes üvegekkel berakott verandára.- Mama! - morogta csöndesen.Poprádi meglepetve látta, hogy az a kupac, melyet téli tüzelőnek nézett, valójában egy ripszfotelben trónoló s idegesen ide-oda tekintgető öregasszony. Minden fekete volt rajta: a ruha, a cipő, a fejkendő meg az abrosz nagyságú csipke, melybe fázósan belecsavarta magát... Valóban, úgy gubbasztott odafönt, mint egy halom szén.- Was will er? - kérdezte az öregasszony. - Er will das Zimmer haben?- Er ist krank.- Lass dir keine Geschichten erzählen, Albert...Poprádi elég jól tudott németül, de azt nem értette, hogy az öregasszony rábámul, megcsóválja a fejét, s váratlanul zokogni kezd.- Én operáltam az apját - folytatta németül a tanár. - Huszonegy évvel ezelőtt operáltam, épp mielőtt Pestre hurcolkodtunk volna... De ők emlékeznek rám.Az öregasszony nem vette le a szemét Poprádiról.- Hogy hívják maga? - kérdezte tört magyarsággal. - Nem Grauer?- Nem Grauer - mondta Poprádi. - Ifjabb Poprádi Ernő a nevem.- Tessék parancsolni - mondta a tanár.Odabent nyugtalanító rendetlenség fogadta Poprádit. Rojtos bársonyterítő takarta az asztalt, melynek egy szép gordonka támaszkodott neki, féloldalasan; a képek nem a falon, hanem a fal tövében sorjáztak, kivéve egyet, amelyen sötét szemű, bajuszos fiatalember volt látható. A tanárt szemmel láthatóan bántotta ez a rendetlenség; egy széket húzott az ablakhoz, ledobált róla egy zsírfoltos papirost, egy darab pecsétviaszkot s egy kurta ceruzacsonkot. Lassú, gyöngéd mozdulatokkal oldotta le a kötést.- Árpa - mondta rögtön. - Fáj?- Igen.A tanár biccentett, s kihúzott a szekrényből egy dobozt. Fehér kendőkbe pólyált szerszámokat szedett ki belőle. Homlokára illesztette a szemtükröt.- Méltóztassék fölfelé nézni - kérte oly udvariasan, hogy Poprádi teljes erőből az égnek fordította szemét. A mennyezeten vastag piszokréteg szürkült, s ráadásul áporodott szag érződött a szobában, az a sajátos egérszag, mely nagyon öreg emberek holmijából árad.- Vágni kell - mondta a tanár.- Igen?- Jégárpája van. Be kell mennie a kórházba.Poprádi tűnődött egy pillanatig.- A tanár úr nem tudja megcsinálni?- Nem arról van szó. Ezt ki kell kanalazni, steril kautélák közt, tehát asszisztencia mellett és így tovább... Be kell mennie a kórházba.Poprádi vaksin hunyorgott a szemtükör éles fénysugarában. Egy pillanatig hallgatott.- A tanár úr is meg tudja csinálni - mondta aztán, megcsontosodott konoksággal.- Azt akarja, hogy én nyissam föl?- Igen.A tanáron idegesség vett erőt. Kiszaladt a szobából, és kifaggatta anyját afelől, hogy egy bizonyos Bíróné Mariska életben van-e, s ha él, hol lehet megtalálni. Aztán közölte Poprádival, hogy másnap délután öt órakor, kellő asszisztenciával, megszabadítja az árpától.Poprádi elborult.- Nem lehetne most?- Nem lehet.- Ugyanis messze vagyunk, és sok a dolgom...- Nem lehet - mondta a tanár, sommásan és egy gyermek ingerültségével, akinek meg akarják zavarni a játékát.Másnapra a szobát alaposan kitakarították. Eltűnt a gordonka, nyoma veszett sok csiribiri tárgynak, viszont egy idős hölgy térült-fordult, óriási, bizalomgerjesztő dajkamellekkel, bársonyszalagon csüngő medáliával lágy buckái között. Hellyel kínálta Poprádit, s hótiszta asztalkendőt kötött a nyakába. Aztán belépett Löwenstein, frissen borotválva, almapiros arccal, szemtükörrel a homlokán, s görnyedten bár, de méltósággal közeledett az ablakhoz. Nem fogadta Poprádi köszönését, s egyáltalán, úgy végezte el a műtétet, mintha Poprádi nem is tartózkodna a szobában, csupán a bal szeme. Alig egy-két percig tartott a művelet, mely jóformán semmi fájdalmat nem okozott.Megcsendült az ezüstvégű tű az asztalon. Löwenstein kiegyenesedett.- Kész - mondta kurtán.- Máris?A tanár nem válaszolt. Rácsavarta a kötést, aztán kijelentette:- Holnap tessék újra idefáradni. Lehetséges, hogy már el is távolítom a kötést.Így is lett. Másnap lekerült a kötés Poprádi szeméről.- Simán gyógyul - jegyezte meg a tanár vizsgálódás közben. - Most csak az a fontos, hogy kíméljük a szemet. Az árpát szennyes környezet idézi elő, és most vigyázni kell, hogy tiszta, pormentes levegőn tartózkodjék...Poprádi elmosolyodott.- Hát ez bajos, tanár úr. Nálunk akkora por kavarog a levegőben, mint valami sivatagban... Tetszett már lenni Bálintaknán?- Régen. Hol van ott por, abban a völgyben?A tanár a kezét mosta, Poprádi pedig elmondta, hogy abból a halálra ítélt bicskabányából micsoda város épült, pályaudvarral, iskolákkal, áruházzal, mozival, minden egyébbel... - Még a hírlapokban is keresünk mérnököt - mondta végül.Löwenstein letette a törülközőt. Odanézett, ahol a sötét szemű fiatalember képe függött.- Az én Albert fiam is mérnök volt.- Nem él a kedves fia?Löwenstein ránézett.- Kivégezték.- A nyilasok?Az orvos elfordult. Mikor kidobták a budapesti klinikáról, hazautaztak Miskolcra. A fia Kál-Kápolna állomáson leszállt, hogy cigarettát vegyen. A trafik előtt igazoltatták, s öt perc múlva, az utasok füle hallatára, a rámpa tövében lőtték agyon.- Nos tehát - mormogta megváltozott hangon -, akkor mi készen is vagyunk, ugye.Kezet nyújtott Poprádinak.- Készen vagyunk? Ne is jöjjek többet?- Nem szükséges.Poprádi rábámult. Most vette észre, hogy Löwenstein megnyiratkozott, s ősz sörénye, szépen a fül mögé kefélve, úgy vette körül a tonzúráját, mint egy ezüstkoszorú. Valósággal megifjodott a borbély keze alatt.- Mert én, ha tetszik, eljöhetek még egyszer. Mondjuk, egy hét múlva, hogy megmutassam a szemem.Löwenstein ránézett, azaz nem is reá, csak a bal szemére, igen figyelmesen.- Nem hiszem, hogy erre szükség lenne. Bízom az eset sima lefolyásában... Bár, ha valami adódik, akkor persze nem árt.Fölélénkült, frissen kísérte az ajtóig.- Egészen biztosan eljövök, tanár úr.Poprádi három napig önfeledten dolgozott, belefeledkezve a munkába. Harmadnap azonban valami nyugtalanság fogta el; többször is nekiindult, és végül bekopogott Ágostonné szobájába.- Hallom, Miskolcra megy az elvtársnő.- Bevigyem magát? Sajnos, Hollósiék is oda vannak citálva, és nincs több hely a kocsiban...- Menjünk egy nagyobb kocsival.- Annyira fontos?- A tanár szigorúan meghagyta, hogy mutassam meg neki a szememet.- Az más. A szemével ne tréfáljon az ember. Inkább majd összeszorulunk egy kicsit...Poprádi egy óra múlva becsöngetett a Kalapos utcai házba. A mama most is kint szellőzködött a tornácon, feketén és komoran, mint egy ravatal. De a tanár szokatlan frissességgel forgolódott körülötte.- No, mi újság? Nem is vártam magát. Csak nincs valami baj?Poprádi leült.- Néha olyan bizonytalanul érzem magam. Mintha a szemembe hasítana valami...- Mit érez: szúrást vagy tompa nyomást?- Olyasfélét - morogta Poprádi. - Inkább azt a tompát, ha meggondolom.A tanár odaült a kisasztalkához, melynek fehér terítőjén még glédában álltak a műszerek.- Nem értem. A seb gyógyul, a szaruhártyán nincsen sérülés.Kenőccsel kente be a szeme héját. Poprádi elköszönt, de a hét végén - Polnis főépítésvezetővel - sikerült még egyszer kezelésre mennie a tanárhoz.Feltűnt neki, hogy éppen, amikor a csengő drótját akarta meghúzni, egy piros blúzos kislány jött kifelé a kertből, vattát szorítva szemére. Egyenest benyitott a tanárhoz, aki épp a kezét mosta.- Na - nézett Poprádira. - Maga az? - kérdezte, csöppet sem barátságosan.- Én vagyok, tanár úr.- Még mindig fáj?Poprádi nem tudott jól hazudni.- Hát... Talán fáj is. De inkább olyan furcsa érzésem van, tanár úr.Löwenstein vette a tükrét, belenézett.- Mondja, hülyének néz engem?- Dehogy, tanár úr. Én most csak azért jöttem, hogy kifizessem a kezelési díjat, illetve, mikor kérdezni tetszett, megemlítettem, hogy néha érzek valami furcsa viszketést...Torkán akadt a szó.A tanár lecsapta a tükröt, kiegyenesedett, s úgy nézett le rá, mint egy haragvó óriás.- Micsoda? - ordította. - Jó trükk, hogy fizetni akar. Jó trükk, hogy fáj a szeme, mikor kutya baja sincs már napok óta... Ki akar velem kezdeni?- Nem akarok kikezdeni a tanár úrral - mondta Poprádi, és megfogta annak a kék borítéknak a csücskét, melyben előkészítette a tanárnak szánt összeget; de Löwenstein vérbe forgó szempillantására letett szándékáról. Zavarában hátrálni kezdett, s hogy a kezét előhúzhassa a zsebéből, cigarettát vett ki, és rágyújtott. Ezzel azonban nem javított, hanem rontott a helyzetén.- Még füstöl is?! - üvöltötte Löwenstein. Már a tornácon állt, mert Poprádi ijedtében kihátrált a kertbe. De a tanár nem állt meg, és nem hagyta abba az ordítást sem.- Jár a nyakamra, meg akar vesztegetni, mint egy szimuláns, és ráadásul telefüstöli a rendelőt?Poprádi már az utcán járt, de a tanár áthajolt a kerítésen; úgy ordított, hogy sorra kinyíltak az ablakok. Poprádit kíváncsi tekintetek és Löwenstein dörgő hangja kísérte tovább.- Mit képzel maga? Egy szemorvosi rendelőt merészel összebüdösíteni? És miért mászkál hozzám, ha nincs semmi baja?Poprádi csak a Kalapos utca végén mert megállni. Visszafordult, és kalapját mélyen megemelve, elbúcsúzott a haragvó professzortól. És másnap, ha a szembaja felől érdeklődtek nála, megnyugodva mondta mindenkinek: - Elmúlt.
1954 NápolyiA fiam, a gazember, nem akar beszélni. Nemsokára meglesz kétéves, de annyit, hogy papa is csak kegyes úri jókedvében hajlandó kimondani. Másfelől azonban hibátlanul érti az emberi beszédet, s a legbonyolultabb feladatoknak is játszva a végükre jár. "Eridj ki a konyhába, és mondd meg anyádnak, hogy el kell mennem, adjon ebédet." Kimegy a konyhába, valamit muzsikál az anyjának, két perc múlva itt az ebéd.Az a legingerlőbb a dologban, hogy ő nem tanulja meg a mi beszédünket, de mi az övét igen. Szép lassan rácsalogatott minket az ő kézzel-lábbal, mutogatással kevert tolvajnyelvére. Ha valamit keres s megtalálja, fülsértő í-zéssel sikoltja világgá örömét; ha nem találja, egy hosszan elnyújtott nyee-vel adja tudtunkra bosszúságát, de azt is olyan idegtépő hanggal, mint amikor a porcelántányéron megszalad a kés. Ha szomjas, odacibál a fiókos szekrényhez, ahol tavaly ilyenkor, amikor betegen feküdt, a szacharinos tea állt. Azóta odajárul vízért, s ha megkapta, jóleső hömmentéssel jelzi elégedettségét.Gondoltam, ebből elég. S tegnap, mikor csak ketten voltunk idehaza, leültünk szépen a szőnyegre, szemtül szembe, s azt mondtam neki:- Most pedig, kedves fiam, beszélgetni fogunk.Höm - mondta elégedetten, s biztató tekintetet vetett rám.- Nem, fiam - válaszoltam határozottan. - Mi most magyarul fogunk beszélgetni.Meglóbáltam egy tízdekás papírzacskót, melyre az Édességbolt címe volt rányomtatva, amitől az ő arckifejezése még barátságosabbá derült, azt a gyanút keltve bennem, hogy titokban nemcsak beszélni, hanem talán olvasni is tud már. Szedtem kifelé a nápolyiszeleteket, s bicskával még apróbb szeletekre szabdaltam őket, akkorára, mint egy mokkacukor. Mesterségemből kifolyólag tudom, hogy a magyar nyelv milyen gazdag szavakban.Az elsőt odatartottam az orra elé.- Mondd szépen: kérek.Kitátotta s becsukta a száját, jelezvén, hogy oda helyeztessék a nápolyi. Én azonban nem az ő szájába tettem a nápolyit, hanem a magaméba, s nagy gusztussal, ropogtatva kezdtem rágcsálni.- Nyee! - rikoltott fölháborodásában.Megmutattam a második nápolyit.- Mondd szépen: kérek.Nem mondta. Megettem. Elővettem a harmadikat. Mikor azt is megettem, azt mondta: bebbe, amit még sohasem mondott volt, de nyilván azt jelenti, hogy piszkos zsaroló. A negyedik és az ötödik nápolyi tűnt fel és tűnt el, amikor - a hatodik láttán - egyszerre így szólt:- Kéek.Drámai pillanat volt. Ha most odaadom a nápolyit, akkor húsz év múlva az ideggyógyászok hipnotikus álomban fogják leszoktatni a raccsolásról. Meglehet, bestiális apa vagyok: a hatodikat is megettem.- Csak a grófok raccsolnak, kedves fiam. Mi nem raccsolhatunk, mert a te apád csak egy nyomorult író.Vidáman elmosolyodott és így szólt:- Író.Gyönyörűen mondta. Mint amikor összeroppantunk egy diót, úgy reccsent az az r. Ismerek egy kopasz írót, aki két évre elmenne juhászkutyának, ha egy ilyen r-t ki tudna nyomni magából. Őneki alkalmasint odaadták a nápolyit.Most már én is odaadtam. Lassan és látható büszkeséggel rágta, talán mert érezte, hogy ez volt az első falat, amelyért megdolgozott. Megmutattam a következő nápolyit.- Mondd szépen: cukor.A szóvégi r-t kimondani már férfimunka. Kimondta. Kimondta, hogy kenyér, hogy virág, hogy alma, hogy madár, hogy rocska... Talán egy félóra hosszat csevegtünk kéttagú szavakban; amit mondtam, mondta utánam. Ekkor vérszemet kaptam és így szóltam:- Mondd szépen: villamos-végállomás.Nézte az én mindent tudó számat, és elkezdte utánaformálni az ő rózsaszínű, puha, szamócalevél nagyságú ajkával e két szót. De ők nem akartak világrajönni, megkapaszkodtak valahol, összegabalyodtak, csak valami alaktalan habarék bukott ki száján. Lehajtotta fejét, és elkezdett sírni. Bennem pedig előötlött valami, valami, amire sohasem gondoltam, amit már régen elfeledtem, s ami soha vissza nem ötlött volna az emlékezetembe, ha sírni nem látom a fiamat - az, hogy amit tudunk, milyen fáradalmak és kínok és töredelmek árán tudjuk. Elszégyelltem magam, kifújtam az orrát, kezébe nyomtam a nápolyis zacskót, és kimentem a szobából. Tíz perc múlva benéztem hozzá, még mindig a földön ült, eszegette a nápolyit, és hüppögött.
1955 Zürich, Budapest, CharlottenburgAmikor vége lett az avatási szertartásnak, T. professzor, az az évi rektor, hátat fordított a feldíszített aulának, és késedelem nélkül elindult a Kis Rabló nevű söröző felé, mégpedig a lejtőn gördülő test egyre növekvő sebességével.Szintúgy mi, az avatottak.A söröző ajtajában professzorunk megállt, hogy bevárjon minket. Átizzadt zsebkendőjét betűrte keménygallérja és pirosra borotvált tokája közé, s miközben megtörülközött, végignézett rajtunk.- Az a spaszmacher - kérdezte - nem szökött meg?Ez nekem szólt. Előléptem.- Itt vagyok, méltóságos uram.Én ne lettem volna ott? Az évfolyam kedvence voltam. Több száz barátot tartottam számon, s még a legkrumplifőzelékszagúbb trafikból is úgy hoztam ki a tíz szimfóniámat, hogy a fonnyadt hadiözvegyekben keringésnek indultak a beszikkadt életnedvek... Élni - akkor azt jelentette, hogy tolakodni, mert az egész világ vonzalmára igényt tartottam. Nem önös érdekből; lám, most is, amikor professzorunk már egy szalmaszálat sem tehetett az utamon keresztbe, úgy helyezkedtem el a bokszban, hogy mindig maga előtt lásson.Pincei hűvösség lengett a gyalult asztalok körül. Nagy hírű professzorunk azonban úgy megizzadt az első korsó sörtől, hogy szafaládé formájú tarkóját kiverték az ezüstszínű gyöngyök. Hátul is megtörülközött, aztán így szólt:- Uraim, önök e perctől fogva okleveles mérnökök. Mint tudják, a budapesti műegyetemnek nagyon jó a híre. Általában a következőképpen rangsorolják az egyetemeket: Zürich, Budapest, Charlottenburg...Ez volt a legkedvesebb beszédtárgya. Múlt az idő, rengeteg sört ittunk, de ő tovább is csak a sorrend jogosságát fejtegette. Déltájban óvatosan fölvettem azt a tokot, melyben az oklevelem volt összetekerve, és kiléptem a bokszból.- Szökik a spaszmacher - mondta ingerülten.- Egy órára el kell mennem, méltóságos uram - szabadkoztam, és megmagyaráztam, hogy miért.- Tessék azután rögtön visszajönni - mondta szigorúan. Nem szerette, ha az ivászatairól megszökik valaki.Kiléptem a rekkenő júliusba. A Horthy Miklós út sarkán fölszálltam egy 1-es autóbuszra. Szédültem a sörtől, a boldogságtól és az ifjúságtól. Minden súlytalanná vált körülöttem, és én is könnyű voltam és áttetsző, mint egy asztráltest. Az autóbusz, melynek alig volt utasa, versenyt futott örömteli várakozásommal... A pesti hídfőn leszálltam, és a kánikulában elnéptelenedett belvárosi utcákban megkerestem a Duna utcát. Ott székelt Berend Mór és Társa.Az egész földszintet és félemeletet a Berend-irodák foglalták el. Aki ide belépett, azt hihette, hogy Berend teremtette a világot. A Berend-féle turistasátrat ábrázolta egy plakát a falon. Mellette a Berend-féle légszeszkályha, táskagramofon, lúdtalpbetét, ébresztőóra, csónakház, sőt: Berend telt és rugalmas keblei. Irodák útvesztőjén mentem át, csöngtek a telefonok, kopogtak az írógépek a hatnapos teremtés lázában. Mindenki lótott-futott, izzadt, lihegett. Csak Berend nem izzadt. Látszólag tétlenül ült az irodájában, mintha nem érdekelné, hogy mit művelnek az alkalmazottai odakint, és mit kívánok tőle én...Nem volt egy csöppet sem istenszerű. Fakó bőrű, kopasz fejű, puha húsú ember, egy éti csiga. Kezét úgy nyomta a kezembe, mintha az is eladó tárgy lenne, Berend világhírű keze.- T. professzor úrnak köszönheti, hogy idekerült - mondta. - Talán meg lehet bízni magában. A nagyapját ismertem, ő volt a megtestesült tisztesség, kedves apja szintén becsületes ember...Ebben a "szintén becsületes"-ben érezni lehetett egy kis diminuendót, mintha a családomban, apáról fiúra szállván, egyre fogyatkozna a becsület. Nem is lepődtem meg, amikor arra kért, hogy mutassam meg az oklevelemet.Figyelmesen vette szemügyre. Nevemet, mely tussal és gót betűkkel volt a középre rajzolva, meg sem nézte; inkább a pergament fogdosta, meg is nyálazta a sarkát, s amikor megpuhult, sodorgatni kezdte puha ujjai között. Már magam előtt láttam a plakátot: "Berend oklevélpapírja verhetetlen!"- Ez itt a pecsét? - kérdezte.A pecsét piros-fehér-zöld madzagon függött, kerek fadobozba zárva. Csak legyintett, mikor kezdtem lecsavarni a doboz tetejét.- Ne fáradjon, kérem.- A rend kedvéért - mondtam.- De nem szükséges, kérem. Pecsétviaszban Berendnek nincs konkurenciája a piacon.Harmadik személyben beszélt saját magáról, mint a csecsemők. Nemsokára rájöttem, hogy valóban a kisgyermekek szemével nézi a világot: csak ami az övé, az van, mert minden, ami van, az övé... Később, miközben átnéztük a Kőbányai Műanyagipar papírjait, s elmagyarázta a gyár üzletmenetét, azt mondta: "Berend nem kicsinyes. Berend teljes önállóságot ad az összes leányvállalatainak... Csak arra ne számítson, hogy a maga kedvéért növelni fogom a Kőbányai Műanyagipar hitelkeretét. Berendtől maga egy vasat sem remélhet, fiam!"- El sem fogadnám - mondtam önérzetesen.- Majd meglátjuk - mért végig, s hozzátette: - az elődje is ezt ígérte nekem.Elődöm, Temesi főmérnök, szerinte kiváló feltaláló volt, de sem a pénzzel, sem a munkásokkal nem tudott bánni. Tőle származnak a Berend és Társa összes műanyagból készült iparcikkei, de az ő hibájából lett deficites a kőbányai műanyagüzem...- Egy álmodó volt - mondta megvetően. - Remélem, maga nem álmodó.- De igen - mondtam. - Én is egy álmodó vagyok.Látszott az arcán, hogy ez tetszik neki.- Én sokkal nagyobb álmodó vagyok, mint Temesi - mondtam.- No, no, no - morogta békülékenyen. - Remélem, azért keresztül tud vinni egy létszámcsökkentést.- Arra nem lesz szükség - válaszoltam.- Hát mit akar csinálni? Félnapos munkaidőt?- Én egy virágzó gyárüzemet akarok csinálni - jelentettem ki nagy magabiztosan.Ez is tetszett neki. Összerakta a papírokat, becsukta az üzleti könyveket.- Holnap reggel - mondta aztán - átveheti az üzem vezetését.Már holnap reggel volt. Láttam magam belépni a kapun, végigjárni a csarnokokat, kezet szorítani a munkásokkal, összehívni a művezetőket... Valamilyen dobogón láttam magam, amint kihirdetem első intézkedéseimet. Nem tudtam még, hogy miről, csak azt tudtam, hogy józanul és világosan, gyorsan és megfontoltan fogok intézkedni. Arról, hogy a műanyag valójában micsoda, sejtelmem sem volt. Én csak a képletét ismertem a műanyagoknak, az egész mindenségnek csak a képleteit tanultam, s a képletek mind szépek, egyszerűek, természetesek. Berendről is volt egy képletem, s ez a képlet - íme - milyen jól bevált; amikor búcsúzkodtunk, kezembe tette a kezét, mely puha volt, mint a kicsontozott hús, és így szólt:- Én megbízok magában, fiam...S az ajtóban egy barátságos kacsintással utánam szólt:- Pedig Berend nem a legrosszabb emberismerő!T. professzor, a Kis Rabló pincéjében még javában fejtegette, vajon igazságos-e Zürich első helye az egyetemek között.A sörről már áttértek a debrői hárslevelűre.- Mint tudjuk, uraim, önök nem tudnak semmit. Ha üzembe kerülnek, a legutolsó takarítónő is többet konyít a gyártási processzushoz, mint önök! De önök a Műegyetem neveltjei. Önökben megvan az a technikai ösztön, ami őbenne nincs... No, itt a spaszmacher! - fordult hozzám. - Széna vagy szalma?- Főmérnök lettem, méltóságos uram.Kollégáim fölzúgtak. Ők még kétely és remény közt hánykolódtak, és én már főmérnök lettem Kőbányán! Nagy hírű professzorunk fölemelte poharát.- Helfgott bácsi! - kiáltotta örömmel.Helfgott bácsi gyorsfényképész volt az Angolparkban. Nagy hírű kémiatanárunk azonban tetszésnyilvánításképpen használta ezt a nevet, nemtetszését viszont e szóval szokta kifejezni: "Fasoda!" Fasodánál valamilyen haditengerészeti incidens történt az első világháború előtt; professzorunk persze sem az Angolparkban, sem a politikában nem volt járatos, s az ilyenféle kifejezések csak parazitaéletet éltek pompás agyvelejében, mint a fakéregben a gubacs.- Most legalább bebizonyíthatom önöknek, hogy nincsen ellentmondás egyetemünk rangja és az önök hiányos tudása között... Mondja meg - fordult hozzám -, hogy mit tud a műanyagokról.Egyetlen választ szeretett hallani:- Abszolúte semmit, méltóságos uram - mondtam szerényen.Kollégáim gúnyosan mosolyogtak. Kollégáim szűk agyvelejű emberek voltak, akik nem tudták, hogy minden jellemnek megvan a képlete. "Fasoda!" - kiáltotta professzorunk, s erre abbahagyták a gúnyos nevetést.- Öntől nem is vártam ennyit - szólt hozzám őszinte elismeréssel nagy hírű professzorunk. - A technikai ösztön egyik jellemzője... Mi is a technikai ösztön egyik jellemzője, uraim?- A tiszta realizmus - mondtam.- Úgy van, a tiszta realizmus. Annak belátása pedig, hogy nem tudunk semmit, az egészséges technikai ösztön megbízható jele... Mi az ön következő teendője?- "Leveszem a polcról" - súgta a szomszédom, mert ő is tudta, hogy most ezt kell mondani. Én azonban úgy tettem, mintha gondolkoznék egy ideig.- Leveszem a polcról Brandt Kunststoffe-ját...- Helfgott bácsi! - csapott az asztalra professzorunk.Hajnalig ittunk, énekeltünk. Mikor hazamentünk, már fölkelt a nap, s az éjszaka megrekedt levegője, mint egy lángtenger, gyúlt ki első sugaraitól. Letusoltam. Hónom alá csaptam Brandt Kunststoffe-ját, és taxin mentem ki Kőbányára.- A főbejárathoz vigyen - mondtam a sofőrnek, amikor az autó megállt.Kiszállt, körbejárt egy vedlett, emeletes házat.- Itt nincs más bejárat, csak ez az egy.A szomszédok tyúkjai kapirgáltak az udvaron. A földszinten raktár, néhány kimustrált, ócska géppel s egy korlátja törött falépcsővel, mely az emeletre vitt... Égbe nyúló kémények, transzmissziók! Meg-megrendülő föld, a hidraulikus prések iszonyú döndülései alatt! Szellős géptermek, szorgos munkáskezek s a te kristálytiszta logikád, Technika! Hűtőtornyok gőzölgő ködsüvege, ziháló tolatómozdonyok, csak postabélyegekről ismert nevek a ragcédulákon, Venezuela, Hongkong és Mexikó! Munkásfürdők, márványfalú orvosi rendelők, piros pettyes, óriási gumilabdák a napközi otthonokban - hol vagytok? S az emberiségnek örökké tartó ifjúsága, átvitázott éjszakáink hajnalcsillaga, hol vagy, huszadik század?A falépcső egy nagyobbacska helyiségbe vezetett, ahol vagy húsz nő dolgozott, idősebbek és fiatalok vegyest. Hatan a szebb időket látott présgépeket szolgálták ki, néhányan adogattak, tettek-vettek, de ügyet sem vetettek rám.- Jó napot kívánok - mondtam csendesen.Néhányan végigmustráltak. Az egyik gépről rám villantotta kékesfekete kőrisbogárszemét egy fiatal lány. Még egy ideig álldogáltam, s igyekeztem a számon keresztül lélegzeni, hogy ne érezzem az édeskés, szúró szagot.- Mitől van itt ilyen körömlakkszag? - kérdeztem.Erre néhányan megfordultak. A bogárszemű még mosolygott is, és kihagyott a gépén egy munkamenetet.- Talán nyissuk ki az egyik ablakot - tanácsoltam.A fényes szemű lányból kiszaladt egy kacagás. Nem mert rám nézni, pirosság szállt föl a nyakán, egészen a haja tövéig. A többiek hol az ablakot nézték, hol engem, olyanféle fásult közönnyel, ahogy egy agyalágyult értelmetlen hebegését szokás meghallgatni. A csiszolókorong fel-felvisított, mint egy macska, melynek percenkint háromszor rátaposnak a farkára.A hangulat nem volt barátságos, ami meghökkentett, mert engem még sehol sem fogadtak barátságtalanul. Ismertem az emberek képletét. A technikusok bálján a legszebb lányt éppoly könnyedén lemuzsikáltam a lábáról, mint a legmerevebb karót nyelt mamát. Szigorlataimon az altisztek is súgtak, és Sáráné, a menza réme, mindig megnézte, hogy melyik a leghosszabbik kolbászadag. A szőkék és kékszeműek különleges papírokkal utaznak az életben, mint a diplomaták.Szerény és megnyerő arcot igyekeztem vágni.- Hölgyeim, önök nem nagy bizalommal fogadtak engem. Lehet, hogy megvan a bizalmatlanságra az okuk. Kérem a hölgyeket, hogy felejtsék el rossz tapasztalataikat néhány percre, és próbáljunk egymással szót érteni. Tudniillik, én vagyok az új főmérnök.Erre néhányan megfordultak és megnéztek. Azok is, akik eddig nem vettek tudomást rólam. Úgy éreztem, hogy a hangulat kissé megenyhült irántam, habár a főmérnöki tekintélyt még nem sikerült megszereznem.Körsétára mentem. Szemügyre vettem a vécét és az öltözőt. Találtam ugyan egy mosdókagylót, de hiányzott fölüle a csap.- Hol a tusoló? - kérdeztem, amikor visszamentem.A rigófekete szemű megint elfakadt nevetve. Úgy csengett a hangja, mint a szekrényben összekocódó poharaké. Mások is mosolyogtak, fejcsóválva, hitetlenkedve.- Mi van ezen nevetnivaló? - kérdeztem bosszúsan.Egy kövér, ősz hajú asszony végre hozzám pártolt.- No lelkeim - mondta. - Őt minek bántanánk, szegénykét.Puffadt arca volt, mint a teknőből kikelő tészta. Egy bádoggal borított csomagolóasztalnál dolgozott; két hatalmas melle az ölében feküdt. Látszott, hogy legalább nyolc gyereke van, és stafétában szoptatta mind a nyolcat.Már nem láttam olyan sötétnek a világot. Röviden előadtam terveimet. Nem bocsátok el senkit, sőt, hamarosan új munkáskezekre lesz szükség. A műanyagoké a jövő - mondtam, s nagy hírű professzorom szavait idéztem: "Egy új világ van épülőben, csupa műanyagból." Kijelentettem, hogy lesz szellőzőberendezés, tusoló, egészséges világítás, állandó rádiózene, mert zenére - a tudomány legújabb megállapítása szerint - könnyebben és jobban megy a munka. Aztán zsebembe nyúltam, kivettem egy papírpénzt, és letettem a bádogborítású asztal sarkára.- Még nem kaptam meg a fizetésemet - mondtam. - De azért a hölgyek közül elmehetne valaki, és hozhatna annyi adag fagylaltot, ahányan vagyunk.Elindultam az iroda felé, melynek ajtajára nagy betűkkel rá volt festve: Főmérnök. Dobogó szívvel mentem, várván, hátha kitör nyomomban az asszonyok nevetése. Nem így történt. Néma csönd kísért a szobám küszöbéig, még a csiszolókorong sem visított utánam; a feketeszemű - akire az ajtóból hátra mertem nézni - még mosolygásra álló szájjal bámult rám, de a tekintetét már telifutotta a szelíd komolyság.Győztesként léptem be az irodámba, de itt újra úrrá lett rajtam a csüggedés. A szűk és homályos helyiségben egymás hegyén-hátán iratok, mintatárgyak, présformák, ételmaradékok, vegyszerek. Akkora volt a rendetlenség, hogy azt nem is lehetett egyszerre megcsinálni; vasszorgalommal, nap mint nap hozzá kellett tenni valamit. Néhányszor végigjártam a szobát, bokáig gázolva a hulladékban. Elcsodálkoztam rajta, hogy mi mindenfélét lehet műanyagból előállítani. Sorba raktam a tárgyakat: a szájmosó poharakat, a húsvéti tojásokat, a lovaglóostorokat, az állólámpákat és a téli madáretetőket. Eszembe jutottak Berend szavai. Lehet, hogy Temesi csakugyan nagy feltaláló volt, a műanyagok Edisonja... Csodálatos formájú és meghökkentő rendeltetésű tárgyak kerültek elő. Lehel kürtje, melybe pralinét lehetett csomagolni. Szent István koronája, egy púderesdoboz tetején. Egy esernyőnyél, melynek gyík formája volt. E gyíkocska kitátotta a száját, s még a nyelvét is mozgatni tudta föl és alá. Egy szív alakú irrigátortartály egy csokor belepréselt nefelejccsel, egy fülpiszkáló, mely madárfejben végződött, és a csőre közt hozta ki a fülzsírt, aztán egy gyerekbili, ezzel a domborművű felirattal: "Nyomd meg!" Elnéztem a műanyagízlést, ezt a műanyagművészetet, ezt a műanyag-filozófiát, aztán kezet mostam egy piszkos vízcsapnál, melyből piszkos víz folyt, és visszamentem az asszonyok közé. Körülnéztem. A pénz még ott feküdt a bádogasztal sarkán.- Miért nem hoztak fagylaltot? - kérdeztem csodálkozva.Egy kis csönd lett. Aztán - még a füle cimpája is kigyulladt - megszólalt a kőrisbogárszemű.- Láttuk, milyen jó ember a főmérnök úr - mondta, s közben minden harmadik szavába belenyávogott a köszörűkő. - Hátha megengedi, hogy kenyeret és sajtot hozassunk Klauziusz néninek. Ő még nem reggelizett.- Ki az a Klauziuszné? - kérdeztem.- Én vagyok az - mondta a nagy mellű csomagolóasszony.- És miért nem reggelizett? - kérdeztem. - Már fél tizenegy.A csomagolóasszony nem válaszolt. Ölében nyugvó két nehéz mellén összekulcsolta kezét, és ráhajtotta formátlan, püffedt arcát, és hallgatott. A kőrisbogárszemű sem szólt semmit, a többiek sem, sőt, még a csiszolókorong is elnémult, amitől élessé és harsogóvá vált a csend, mint egy sikoly. Emlékszem, fázni kezdtem abban a vak melegben, könyökig csupa lúdbőr lett a karom a rövid ujjú ingben, és a fogam vacogott. Rémes volt, hogy mindnyájan engem néztek, és csak néztek és nem szóltak semmit sem; még azt is hallani lehetett, hogy a tyúkok hogy kotyognak az udvaron, és a dobhártyámon hogy dobol a vér.
1956 SiratóEstefelé átüzent N.-né, hogy az ura rosszul lett, mihelyt tehetem, látogassam meg. Továbbá kéretett, hogy hívjam föl X.-et és Y.-t, és az utóbbit bízzam meg, hogy tudassa Z.-vel a hírt. "Ne hagyjátok el szegényt - mondta részvéttel az üzenethozó. - Úgyse húzza már sokáig. Berta elárulta, hogy kollabált az a szerencsétlen." E szóból tüstént ráismertem N.-nére; az ő rémhírterjesztési módszereihez hozzátartozott az orvosi szakszerűség; sokan tudni vélték, hogy Berta az ura miatt - úgyszólván a magyar költészetért - föláldozta merészen ívelő orvosi pályafutását. Ebből azonban egy szó sem volt igaz.Mikor másnap, a kora délelőtti órákban becsöngettem hozzájuk, N.-nek, amint várható is, már kutya baja sem volt. Teljes épségben, jó kedélyben ült és írt, és mindjárt hozzákezdett Y. új verses drámájának élveboncolásához. A szomszéd szobából áthallatszott Berta nyögése. "Szegényke nagyon felizgatta magát - magyarázta félhangosan N. - Majd nézz be hozzá, azt képzeli, hogy nem kap levegőt."Ezen sem lepődtem meg. Ismerem N.-ék viharos idegéletét. Mindig valamilyen tragikus okból rendeltek magukhoz, de mire a hír a szomszéd utcába elérkezett, már fordítva sem volt igaz. Ha két barátjuk találkozott, volt mit vitatkozniuk rajta, hogy N.-nek vették-e ki a fél veséjét, vagy pedig Bertával siklott-e ki a balatoni gyors. Ha mást nem, annyit elértek mozgalmas létezésükkel, hogy a közvélemény sohasem fásult el sorsuk iránt.N. felolvasott egy nagyon szép részletet készülő művéből, amikor megszólalt az előszobacsengő. "Egy diák - magyarázta, s kifelé mentében előhalászott egy tekintélyes paksamétát a szobában hányódó papírrengetegből. - A múlt héten hagyta itt a verseit. Nézd át te is" - kért, s kiment ajtót nyitni. Csodálkozva vettem észre, hogy a bal lábát mereven húzza maga után.Amikor a kéziratból felpillantottam, egy nyurga fiatalember kíséretében tért vissza, aki a megtiszteltetéstől teljesen el volt kábulva, s úgy tántorgott az íróasztal előtt, mintha be volna rúgva. Mély meghajlással viszonozta bemutatkozásomat, gyöngéd kímélettel és csak fél testtel foglalt helyet a karosszékben, mintha az ő érintése minden N.-hez tartozó holmit - a karszéket, melyben ülni szokott, engem, aki a vendége voltam - beszennyezhetne.- Bocsánatot kell kérnem - makogta. - Tudom, hogy nem volt illendő idejönnöm.- Miért nem? Hiszen meg voltunk beszélve!A diák elpirult.- Azt a hírt hallottam, hogy a mesternek kihúzták valamennyi fogát.- Más történt - legyintett N. - A feleségem fogorvosa, épp mikor az ideget ölte, hirtelen szívszélhűdést kapott és meghalt.- Rettenetes - hebegte a diák.Egy láthatatlan színpadi rendező utasítására Berta hirtelen felnyöszörgött a szomszéd szobában. A diák megint elpirult, illetve, minthogy előző pirulásának színe még nem halványult el, egy árnyalattal sötétebb színt öltött.- El tetszett olvasni a verseimet? - kérdezte.A hanghordozása volt az első, ami szíven ütött. Szinte ugyanabban a perctöredékben vettem észre sötét ruháját, nyilván a legjobbik ünneplőjét, tiszta ingét, fényesre pucolt cipőjét, melyen egy sárpetty sem éktelenkedett. Húsz évvel ezelőtt, amikor először léptem e szobába, ugyanolyan lassú eső esett, mint ma; tudtam, hogy a diák is hozott egy papírgombócot a kabátzsebében, és azzal tisztogatta le a cipőjét ugyanezen a küszöbön.N. volt az első eleven ember, akinek a verseimet megmutattam. (S az utolsó is, mert soha többé nem írtam verseket.) Előzőleg napokig jöttem-mentem a ház előtt. Százszor fölnéztem az ablakaira, számtalanszor visszakaptam a mutatóujjamat, mielőtt meg mertem volna nyomni a csengőt. Még most is érzem a rugó ellenállását és a csontgomb hűvös, sima tapintását az ujjam hegyén.- Ha szabad kérdeznem, miért ír ön tulajdonképpen verseket?Az ifjú arcából egy szempillantás alatt kiszaladt a vér, mintha ez a kérdés, mint egy kés, egyszerre megnyitotta volna összes ütő- s visszereit. Engem is megrendített egész valómban. E kérdés hallatára egyszerre fogott el a déjà vu szorongása, egy színpadi produkció láza és a végzet kézlegyintésének szele... Pontosan ezt kérdezte tőlem is húsz esztendővel ezelőtt.Elnéztem csodálatos homlokát, melyen annyi volt már a ránc, mint ahány sor egy szonettben. E húsz év alatt csak nagy távközökben találkoztunk, de sohasem szűntem meg rá gondolni, és sohasem szűntem meg szeretni őt. Amikor már mindenkinek minden tartozásomat megfizettem, N. lesz az egyetlen, akinek adósa maradok.Hogy én, húsz évvel ezelőtt, mit vártam tőle, azt ma már nem tudom megmondani. Ezt a kérdést nem, annyi bizonyos. Lehetségesnek tartottam, hogy homlokon csókol, s vállamat Kazinczy levelezésének egy kötetével megérintve, íróvá avat; ugyanilyen lehetségesnek tartottam, hogy letaszigál a lépcsőn, és trágár káromkodásokat kiabál utánam. Erre a kérdésre nem készültem. Nem is tudtam rá válaszolni. Nyeltem a nyálam, mint két évtizeddel később e sorsüldözött utódom.Nálam úgy állt a kérdés: élet vagy halál. Vagy Strauss Hermann, vagy Apollón Muszagetész. Magyarul: vagy nekiállok tanulni, és átvergődöm az utóvizsgán termodinamikából, vagy pedig hátat fordítok az egyetemnek, és belevetem magam az írásba... E szó: irodalom, akkor még semmivel sem csengett ünnepélyesebben az én fülemben, mint ez a szó: fizika. Egyforma elhivatottságot éreztem mind a kettőre, s egyenlőségjelet írhattam a kettő közé, mert a természettudomány volt ugyan az unalmasabb, de a jövedelmezőbb, viszont az irodalom - úgy látszott - a szórakoztatóbb, habár mostohább. Tudtam, hogy rendkívüli tehetség vagyok, aki az élet minden területén sokra viszem; e biztonságérzet csak itt pártolt el tőlem, N. csodálatos homlokának színe előtt. Illetve, már a küszöbön; vagy még pontosabban: már az utcán, a ház előtt.N., miközben ugyanúgy végiglapozta és megszaglászta verseimet, mint most az ünneplőbe öltözött diákét, bánatos pillantást vetett rám páratlan homloka alól.- Érdekes - mormolta. - Erre nem tud válaszolni. Hogy miért iratkozott be az egyetemre, azt meg tudná mondani?- Azt meg - motyogtam zavartan.- De hát akkor minek ír maga verseket, fiatalember?- Ne írjak? - döbbentem meg.- Ne írjon - mondta gyöngéden N.Most újraélem azt a döbbenetet. Szájamból elfogyott a nyál. Úgy éreztem, lassan csúszni kezdek; karosszékestül, szőnyegestül siklottam valami pokolcsúszdán lefelé, egyenesen N. talpa alá.- Rosszak a verseim? - rebegtem.- A versektől függetlenül is azt a tanácsot adom önnek, hogy ne írjon.- Prózát sem? - kérdeztem. Már nem is kegyelmet, már csak szabad elvonulást akartam nyerni. De N. ennyit sem adott. Homlokának márványtümpanonja elborult.- Prózát? Azt éppenséggel nem tanácsolhatom, hogy írjon.- Hát mit csináljak? Kísérletezzek egy másik műfajban?- Nem ajánlom - mondta elgyötört mosollyal, és visszaadta a verseimet.Kikísért. A félsötét előszobában váratlanul gyöngédnek éreztem a hangját.- Nézze - mondta, mintegy mindennek magyarázataképpen. - Az én idegrendszerem fölbomlóban van, látási zavarokkal küzdök; önt például, talán el sem hiszi, e pillanatban duplán látom... A versei nem jók, fiatalember; de akar-e idejutni?Ha a gyűlöletemet ráboríthattam volna, egy égő szalmakazalban égett volna hamuvá alatta. Valahogy hazamentem. Elolvastam mindent, amit addig írtam, az első szótól az utolsóig, aztán lelöktem az asztalról kézirataimat. Akkor értettem meg először, hogy mit írtam. Azt is, hogy mit jelent az írás, azt is, hogy írni mit jelent (s ezek nagyon különböző dolgok), akkor vettem először fontolóra. Elővettem a termodinamikámat, s hogy legalább valamit megértsek a világból: levezettem Nerst fő tételét. Amikor már senkinek sem leszek adósa, N.-nél még mindig hátralékban leszek. Mennyi az, húsz év munka? Semmi. Mennyi törlesztés az, húsz év szenvedés? Nagyon kevés. Mit ér az új barátok jóváhagyása, a szűken csorgó elismerés vagy akár a dörgő, a világraszóló siker? Alig valamit. Írás közben - most is, e pillanatban is -, ha csak egy félig pontos jelző szalad ki a tollam alól, mint a vérrög a szívben, áll meg bennem az ijedelem: mi lesz, ha N.-nek épp ez az írás a szeme elé kerül?Amikor N.-től hazamentem, öt évig nem vettem tollat a kezembe.- Egyszóval - szögezte le, félig a diákhoz, félig hozzám fordulva -, nem tud rá válaszolni, hogy miért ír verseket?- Nem - felelte a diák.Kínos csönd ereszkedett a szobára. N. homloka, melyet, mint finom repedések a márványt, még ráncolatlanul is számtalan vonással jegyzett meg az idő, egy percre belemerült a kéziratkötegbe. A diák pedig nyurgulni látszott, mintha az önbizalmát itt, a szemem láttára kezdené N. bitófára húzni.- Ha szabad kérdeznem: ön orvostanhallgató?- Igen. - A diák kezdte visszanyerni testi alakzatát. - Júniusban kész orvos leszek.- Nekem egy nyílt fraktúrám van a szívizomzatban - jegyezte meg N. - De ez mellékes. Arra feleljen, hogy nagyon a szívére venné-e, ha le kellene mondania az írásról?Homloka alatt felvilágolt az az ismerős, gyöngéden kegyetlen tekintet.- Miért? Rosszak a verseim? - hökkent meg újra a diák.N. szemében kialudt a tűz.- Korántsem - mondta megnyugtatóan. - Habár a rímei még itt-ott döcögősek...Odaintett, mintha a jóváhagyásomat kérné. A legfelül fekvő versen végigsétáltatta csomós, nikotintól sárga mutatóujját. Két sort - éppoly semmitmondót, mint a többiek - részletesen elemzett, szórendi változtatást javasolt, egy zörgő rímpárt aláhúzott a körmével.- Egyébként prózát is írok - jegyezte meg a diák könnyedén.- Azzal még várnék egy kis ideig.- Nagyon szívesen - egyezett bele a diák, s aztán örömtől sugározva hazament.N. kikísérte, s én bekopogtam a feleségéhez.- Beteg? - érdeklődtem illedelmesen.Ágyban feküdt, és nagyon sápadt volt.- Jaj, de még milyen... Őmiatta izgatom magam - susogta, s fél könyökre dőlve, a nyitva hagyott ajtóra villantotta égő cigánytekintetét. - Hát nem vett észre rajta semmit?- Mit kellett volna észrevennem? - kérdeztem.- Hogy megrokkant - sóhajtott az asszony.- Rémlátás, drága Berta - mondtam és széket húztam az ágya mellé.Nemcsak őt, magamat is meg akartam győzni. N. régen volt ilyen jó erőben, mint most. Szemüveg nélkül olvas. Nem remeg a keze. Szemmel láthatóan vidám, könnyen lélegzik, kezdő költőkkel tárgyal, s habár a bal lábát húzza egy kicsit, oly frissen mozog, mintha sosem lett volna baja a szívével...- Húzza a lábát? - kérdezte Berta sértődötten.A lábát ő nem bírja mozdítani, mert érszűkülete van, Z. orvosa azzal rémítgeti, hogy le fog kelleni vágni... De ő ezzel nem törődik. Neki csak N. a fontos, s mondhatok akármit, az ura két hónap alatt húsz évet öregedett.- Maga ezt nem érti, kedvesem - sóhajtotta. - Ő egészséges, mint a makk, az a szerencsétlen. Nincsenek idegei. Nincsenek zsigerei. Szíve sincs szegénynek. Neki csak irodalmi ízlése van, és éppen az ízlése rokkant meg, jóvátehetetlenül.Bevett egy kanál orvosságot, és megtapintotta a pulzusát. Megint sóhajtott, s az ajtóra nézett.- Ha majd eljön az a nap, valami ilyesfélét fog mondani a boldogtalan: "Burns semmivel sem jobb költő, mint Wordsworth" - s ez ugyanannyi, mint amikor másnak nem homályosul el többet a szája előtt a tükör...- Képzelődik, drága Berta, mint rendesen - mondtam szigorúan, és nehéz szívvel indultam hazafelé.
1956 A visszaváltozásA cselédlány a délutáni órákban érkezett. Be se köszönt a családnak, hanem a konyhában hagyva tollas kalapját, a magával hozott krumpliszsákkal egyenesen benyitott Gregor szobájába, hogy - ígérete szerint - eltávolítsa annak a szörnyű rovarnak földi maradványait, mely hosszú hónapok óta kétségbe ejtette az egész Samsa családot.Amikor azonban hóna alatt a zsákkal nagy dérrel-dúrral benyitott, sehol se látta a rovartetemet. Ehelyett egy fiatal férfit vett észre, aki hálóingben, de párna és takaró nélkül az igazak álmát aludta a bőrpamlagon. "Hát te hogy kerültél ide?" - kérdezte a nagydarab, csontos, őszülő nő, aki egyébként semmin se szokott meglepődni. Vállat vont, aztán erőteljesen becsapta az ajtót, és benyitott Samsáékhoz, hogy megtudakolja a férfi kilétét.Az ajtó csapódására Gregor Samsa fölébredt. Csak nehezen eszmélt, s mindjárt arra a bosszantó megalázottságra, amit gyötrelmes álmokból fölébresztve szoktunk. Ő például mintha azt álmodta volna, hogy emberből valamilyen ember nagyságú rovarrá változott; egy pillanatra látni is vélte ízelt potrohát és számtalan vékony, törékeny lábacskáját - de ez csak átsurrant rajta, mert ha végignézett magán, az ismerős hálóinget látta, melyből saját lábfeje meredt elő. Aki itt fekszik, az ő maga, a valóságos és ismerős Gregor Samsa, kereskedelmi utazó a szövetszakmában.De ahogy lassacskán kitisztult a feje, észrevett néhány furcsaságot, amire nem talált magyarázatot. Azt például, hogy a látása romlott, hiszen a tavaszi délután éles fényében is csak elmosódva látta a szoba sarkait. Vagy talán még nem ébredt föl egészen? Ez nem valószínű, mert a hallása kifogástalanul működött, élesebben, mint valaha; az ablaktáblák közt röpködő légynek még a szárnya zizegését is ki tudta venni. Erősen megdörgölte, s aztán egy pontra meresztette a szemét, s megnyugodott, mert lassanként kitisztult a látása, és szemébe tűnt néhány változás.Először is, hová lettek a bútorai? Hol a ruhásszekrény vagy az íróasztal, melyben sok más mellett a lombfűrész-felszerelését tartotta? Miért ilyen kopár a szobája? A bőrdíványon kívül csak az asztalát, egy széket s néhány háztartási limlomot látott maga körül, mint például a szemétvödröt, melynek pedig semmi keresnivalója a szobájában!De ha a látása - bár időlegesen - romlott is valamicskét, a hallása hihetetlenül kifinomult. Az ebédlőben elhangzó legkisebb neszt, legfojtottabb suttogást is tisztán ki tudta venni, habár odaát nagyon iparkodtak, hogy egy pissz se szivárogjon át hozzá. Ő azonban hangfoszlányokból, székek reccsenéseiből is meg tudta állapítani, hogy az asztalnál együtt ül a család, s épp egy ismeretlen személy szavát hallgatták, akiről kiderült, hogy alkalmasint egy új cselédlány. Többször is rápisszegtek, mire halkabbra fogta beszámolóját. Ilyenkor viszont áthallatszott Samsáné fojtott zokogása és Gregor húgának gyengéd suttogása, aki az anyját igyekezett lecsöndesíteni. Néha-néha teljes némaság volt odaát, a megdöbbenés csöndje; ilyenkor Gregor még azt is látni vélte, ahogy Samsáék fölnéznek a cselédlányra, s aztán hosszú, sokatmondó pillantásokat váltanak egymással.De ami odaát akkora megdöbbenést keltett, még nagyobbat okozott itt. A cseléd szavaiból, anyja vissza-visszaparancsolt zokogásából Gregor megértette, hogy amit az imént álomnak vélt, valóságnak bizonyult, elképesztő, hihetetlen, szörnyű valóságnak. Samsáék egy nagy rovart emlegettek, mely hónapokig tanyázott Gregor szobájában, éjszakánként a bőrpamlag alatt aludt, de nappal szabadon mászkált a falakon meg a mennyezeten, vagy pedig hátát a szék hátának vetve, kinézett az ablakon.Odaát mindezt múlt időben suttogták el, mert mint kiderült, a rovar e nap reggelén kimúlt, de ideát annál jelenvalóbban hangzott, ahogy Gregor egyre világosabban ráeszmélt, hogy mindez valóban megtörtént, s e hihetetlen eseménynek ő a hőse. Úgy látszik, ő volt az, aki ismeretlen okból ideiglenesen félbeszakította emberi létét, s egy rovarban öltött testet. Efelől semmi kétsége se maradt, amikor meghallotta anyjának asztmás zihálását: "És maga, Anna, azt állítja, hogy a fiamat látta a szobájában?" Amire a cselédlány kijelentette, hogy nem ismeri Samsáék fiát, mert csak másfél hónapja szolgál a háznál, és azóta nem volt dolga mással, "mint azzal a micsodával" - amire ketten is rápisszegtek, hogy ne beszéljen ilyen hangosan -, de az imént, amikor éppen el akarta takarítani a maradványait, a maradványok helyett egy magas, sötét hajú úriembert látott a pamlagon aludni, "annak a micsodának" viszont teljesen nyoma veszett. "Istenem! - sóhajtott föl Gregor húga. - Talán mégiscsak visszaadtad nekünk a mi Gregorunkat?"Erre megint csönd lett az ebédlőben. Gregor érezte, hogy mind a négyen az ő ajtaját nézik. Aztán hátratoltak egy széket, és Grete, akinek lépteit Gregor megismerte, lábujjhegyen az ajtóhoz lopakodott, odaszorította a fülét, hallgatózott. Egy kis idő múlva, nyilván a többiektől bátorítva, a körme hegyével megkoppantotta az ajtót, és elszorult hangon kérdezte: "Te vagy itt, Gregor?""Hát persze hogy én vagyok, Grete, ki más volna itt, ha nem én?" - válaszolta Gregor, de maga is érezte, hogy a hang nem az ő hangja, nemcsak mert fátyolos, amilyen eleinte a látása is volt, hanem belevegyült valamilyen nem emberi csivogás is. Nem csodálkozott, hogy a húga nem értette, és ezért megismételte a kérdést, még aggodalmasabban, mint az előbb. Ez viszont Gregort bosszantotta, és miután kétszer is megköszörülte torkát, ingerülten szólt rá a húgára: "Hagyjatok békén!""Gregor, Gregor! - kiáltotta Grete, annak jeléül, hogy másodjára megértette bátyját. - Szólj hát valamit!" Ő azonban néma maradt. A húga még várt egy kicsit, aztán kiküldték Annát, s az asztal fölött tovább folyt a suttogó tanácskozás. Gregort ez már csöppet sem érdekelte. Halkan az ajtóhoz ment, ráfordította a kulcsot, visszaült a pamlagra, és gondolataiba merült.Időközben ugyanis, akár a látása, kitisztult az emlékezőképessége is, de ezzel kételyek, kérdések, gondok sokasága zúdult reá. Ha ő volt az, aki rovarrá lett, vajon hirtelen vagy csak fokozatosan játszódott le az átváltozás? És mikor történt ez? És mi váltotta ki? És mi okozta a visszaváltozást?Szobájában vastagon állt a por, a falakon és a mennyezeten tömérdek pontocska feketéllett. Hamarosan rájött, hogy ezek az ő lábnyomai. S már arra is emlékezett, hogy valamilyen ragacsos anyag jóvoltából ugyanolyan könnyen futkározott a mennyezeten, mint a padlón. Erről pedig az jutott eszébe, hogy rovar mivoltában nem volt különösen rosszkedve, sőt az első szégyenérzet elmúltával élvezetet talált a változásban. Nem, nem, a rovari lét se valami gyönyörűség, de mégis jobb, mint ügynökösködni a textilszakmában!Azt élvezte ő, hogy nem kellett hétről hétre vidékre utaznia, nyirkos szállodaszobákban hálnia, a szövetkollekcióval naphosszat boltról boltra járni, s hazatérve, a minden üzletkötésével elégedetlen cégfőnök zsémbelődéseit lenyelnie... Ehhez képest rovarnak lenni, s fejjel lefelé békésen szemlélődni a szoba mennyezetéről, valóságos megkönnyebbülésszámba ment!De aki ezt meg tudta valósítani rovar minőségben, miért ne lázadhatna sorsa ellen, ha visszanyerte emberi formáját? Igaz, hogy apja mindig elleneszegült az efféle terveknek, de most, ha már ez a bizonyos dolog megesett, s egy időre le kellett mondania a fiáról, miért ne lenne ez a lemondás meghosszabbítható? Akkor pedig ütött az ő órája! Felmondja állását, abbahagyja értelmetlen munkáját, mely örökös helyváltoztatásával valósággal száműzte az emberi közösségből, s olyan foglalkozást keres, melyben gyökeret verhet, és nemcsak megélhetésre, hanem kapcsolatokra, társakra, barátokra lelhet... Talán még hasznára is válik ez a kínos közjáték! Hiszen aki az állati létben is megnyugvást tudott találni, a teljes megaláztatásban és magányban, miért ne lelhetne méltó munkát, örömöt, barátokat e váratlan visszaváltozás után?Már azon volt, hogy felöltözik, kinyitja az ajtót, és bejelenti visszavonhatatlan elhatározását, amikor emlékezetének tovább táguló köreiből egyszerre ott látta apját maga fölé tornyosulni, mint valami emberfölötti lényt. Ez az emberfölötti lény, megmagyarázhatatlan okból, aranygombos portásegyenruhát viselt, és tombolva, tajtékozva kergette Gregort az ebédlő asztala körül. Ettől az emlékképtől az összes eddigiek visszájukra fordultak, arra kényszerítve Gregort, hogy rovar létét ne csak saját szemével nézze, hanem másokéval is. Hiszen őt nemcsak szégyellték, hanem gyűlölték, utálták, és megpróbáltak szabadulni tőle, másképp miért kergette volna az az óriás portás az asztal körül? És miért szidta, és miért próbálta eltaposni? És amikor nem tudta utolérni, miért vágott hozzá egy almát, megrepesztve hátának páncélvértjét, gyógyíthatatlan és fájdalmas sebet ütve rajta?Gregor Samsát kijózanította ez az emlék. Hogyne gyűlölték, hogyne szégyellték volna, hiszen nemcsak az egyetlen fiútól, hanem az egyetlen pénzkeresőtől is megfosztotta őket Gregor rovarrá változása... Szeme megállt a nagy, kétszárnyú ebédlőajtón. Vajon mit gondolnak róla most, s mit várnak vagy követelnek tőle, akik odaát ülnek az ebédlőasztal körül?E pillanatban halk kopogást hallott, aztán az anyja elfogódott hangját. "Fiam, kedves fiam, ne hagyj minket kétségek között - könyörgött a légszomjjal küszködő hang -, hiszen eleget szenvedtünk már az eddig történtek miatt. Szólj hát, igaz-e, amit alig merünk remélni? Az vagy-e, aki voltál, a mi szeretett Gregorunk, egyetlen fiunk?"Gregor köhintett, s aztán immár jól érthető szókkal megnyugtatta anyját, hogy ő csakugyan Gregor, minden rendellenesség nélkül, ahogy azelőtt élt a családi körben. Ettől az anyja sírva fakadt, s csak később volt ereje megkérdezni, nem éhes-e Gregor, nem szomjas-e, s nem akar-e kijönni az ebédlőbe. Erre azt válaszolta, hogy éhesnek éhes ugyan, de mindenekelőtt azt szeretné megkérdezni, nem szenvedtek-e övéi szükséget annak következtében, hogy ővele - így fejezte ki magát - "az a bizonyos dolog történt".Ha voltak is balsejtelmei, a valóság messze túltett rajtuk. Gyötrelem volt végighallgatni, milyen szánandó sors érte övéit, miközben ő felelőtlenül mászkált a falakon. Hamarosan föl kellett mondani a szobalánynak meg a szakácsnőnek, s beérni ezzel az asszonnyal, aki csak reggel és este segített a háztartásban. Aztán arra kényszerültek, hogy az udvari szobát kiadják három albérlőnek. Grete, szegényke, már hónapok óta abbahagyta a hegedülést, mert egy üzletben dolgozik mint kiszolgáló. De még így se jött össze a megélhetésük, s bekövetkezett a keserűségek keserűsége: az apa altiszti állást vállalt egy bankban. Most is az a zöld, aranygombos formaruha van rajta, melyben naphosszat a legmegalázóbb módon tízóraiért küldözgetik, mint valami hordárt!Gregor szólni se tudott, úgy lesújtotta ez a beszámoló. De még föl se mérte a reá háruló következményeket, amikor súlyos lépteket hallott, s aztán apjának félelmes hangját, melytől ijedten a falhoz préselte testét. "Elég legyen a panaszkodásból - mondta fiának az idősebb Samsa. - Örülök, fiam, hogy visszatértél körünkbe, hiszen alaposan megszenvedtük könnyelmű lépésed következményeit. De mi készek vagyunk mindent megbocsátani, föltéve, hogy jó egészségben vagy, tehát elfoglalhatod régi állásodat a vállalatnál, ahol, reméljük, csak ideiglenesen töltötték be a helyedet. Jöjj hát közénk, fiam, mindjárt hozzák a reggelit.""Siess, Gregor, már nagyon szeretnélek látni" - szólalt meg Grete kedves hangja is. Őneki Gregor sohase tudott nemet mondani, így, bár szívesen elodázta volna még az apjával való találkozást, a ruháit kérte, hogy felöltözhessék.Várakozás közben átgondolta helyzetét. Ezek után már nem lesz könnyű föltett szándékát valóra váltani. Apja ki fogja használni mindazt, ami az ő átváltozásából rájuk szakadt; de ő nem engedhet, nem inoghat meg... S miközben a jó érvelést és a kellő szavakat kereste, vette csak észre, hogy odaát senki se mozdul, és hosszúra nyúlik a csönd... "Nos hát - kérdezte -, miért nem hozzátok a ruháimat?"Még mindig hallgattak. Aztán felsírt az anyja, és nagy vártatva, a könnyektől és az asztmától fulladozva elsuttogta, hogy nehéz helyzetükben, miután félretett pénzecskéjüket felélték, s az ő utolsó ékszereit is pénzzé tették, kénytelenek voltak Gregor ruháit is zálogba tenni... Ez már önmagában is porig sújtotta volna Gregort, de az apa még hozzátett valamit, amit mentegetőzésnek szánt ugyan, de egyúttal vádként zúdított Gregorra. Ő belátja, mondta az öreg Samsa, hogy a ruhák eladása rossz fényt vet rájuk, de ezen csak a kölcsönös belátás segít. Gregor tehát bocsássa meg a ruhák eladását, ő viszont meg nem történtnek tekinti a gondok és megaláztatások sorozatát, amelyet Gregor különös elhatározása szabadított rájuk."Miféle elhatározásra céloz, apám?" - kérdezte Gregor, a pamlagról fölugorva."Tudod te jól. Amiből az a bizonyos dolog következett.""De hát az nem az én akaratomból történt!" - kiáltotta Gregor."Hát akkor miért állok itt portási egyenruhában? Véletlenül?"Gregort, valahányszor az apjával vitába keveredett, mindig elnyeléssel fenyegette a létezés értelmetlensége. Hiába is próbált volna egy cél felé haladni, párbeszédük, mint egy kisiklott vonat, sosem ért oda. Nem először állt így, a belső feszültségtől robbanásra készen és mégis tehetetlenül. Egész életére ránehezedett apja terebélyes termete és még terebélyesebb értetlensége. Most föl kellene tépni az ajtót, és nyíltan a szemébe vágni, hogy fölhagy az ügynökösködéssel, mert hozzá illő munkát akar végezni, és Gretét sem engedi a boltban dolgozni, hanem tovább járatja a zeneiskolába... De a maga igazával nem hozakodhatik elő, amíg otromba vádak ellen kell védekeznie.És nem lehetett nem védekeznie, mert a képtelen állítások mögött mindig volt valami, ami megsebezte őt. Hiszen mégiscsak ő volt az, Gregor Samsa, aki hat hónapig visszataszító rovarként élt a családi házban. Ráadásul ideig-óráig még jól is érezte magát. Ezt ugyan nem tudja az apja, de biztosan ráhibázik, mert hihetetlen a leleményessége, ha neki alantas szándékot tulajdoníthat. És az se tagadható, hogy a maga átváltozása árán apját sújtotta a legfájdalmasabb megaláztatás... Oda kellett hát állni az ajtó elé, és folytatni a vitát."A gyanúsítását, apám, visszautasítom. Annak a bizonyos dolognak én nem szerzője voltam, hanem áldozata.""Ezt el is hinném - hangzott a válasz odaátról -, ha nem épp egy hétfői napon történt volna az a bizonyos dolog.""Hogy hétfőn történt, annak mi a jelentősége?""Az, hogy épp vidékre kellett volna utaznod, fiam!"Erre Gregor hirtelenében válaszolni se tudott. Esztelen állítás, hogy ő inkább változott rovarrá, semhogy vasútra szálljon a kollekcióval; de nincs egyetlen érve, egyetlen bizonyítéka sem, mely kizárná ezt a lehetőséget; ennélfogva, ha folytatja a vitát, megint ő marad alul, és most sem fog tudni változtatni az életén.De még mielőtt a megfelelő válasz eszébe jutott volna, közbevetette magát Grete. Könyörögve kérte mindkettőjüket, ne vádaskodjanak tovább, és Gregor jöjjön végre reggelizni. Annál is inkább, mert az anya, kölcsönvéve az egyik szobaúr öltönyét, itt áll az ajtóban, bebocsáttatásra várva.Gregor nem engedte be anyját, csak a karját nyújtotta a ruhákért. Apja azonban ki tudta használni ezt a rövid fegyvertelenséget is."Még csak arra kérlek - süvített be a hangja az ajtórésen -, nehogy eszedbe jusson azt a bizonyos dolgot megismételni, mert abba mind a hárman belepusztulunk!"Ezt hallva, Gregor földhöz vágta a ruhákat, sőt még az ajtótól is elhúzódott, és visszavándorolt vackára, a bőrpamlagra. Mit mondhatott volna? Már maga sem tudta biztosan, hogy csak a vaksorsnak köszönheti-e az átváltozását, vagy volt-e benne egy titkos hajlam rá, hogy rovar legyen. Most ugyan hiába keresgél a múltjában, semmi jelét se látja ennek a hajlandóságnak - de megcáfolni sem tudja semmivel. És arra sincs cáfolat, hogy ami egyszer előfordult vele, az másodszor meg nem ismétlődhetnék... Mint amikor, ki tudja, hányszor, a végtelen vitákban kudarcot vallott, úrrá lett rajta a tehetetlenség. Hallotta a húga kedves hangját, aki reggelizni hívta, de ő már nem érzett éhséget, és azt se tudta biztosan, tud-e még emberi hangon válaszolni. Ott állt megint, ki tudja, hányadszor, a magánynak és tehetetlenségnek azon a fokán, ahol a létezés formái közömbösekké válnak. De azért kidugta lábát a hálóinge alól. Megnézte, és látta, hogy emberi láb.
50-es évek vége NIAGARA NAGYKÁVÉHÁZJeruzsálem hercegnőjeMewa sirályt jelent.Forrón sütött a nap, de erős északi szél fújt, neki-nekizúdítva a tengert a Mewa teraszának. Minden hullám ezer vízcseppre, és minden vízcsepp ezer foszlányra szakadt, s az abroszt meg a színes gombaernyőket, a vodkásüveget és Ilse napszemüvegét, a reggeli maradványait és a poznańi drámaíró kéziratát finom sókristályokkal lepte be a permet.- Első felvonás harmadik kép.A poznańi fiú narancspiros szvettert viselt, és olyan hajzatot, melynek minden szála külön-külön meredt a maga választott csillaga felé. Azonkívül a fogai is rosszak voltak, ami szintén valami lázadást jelentett, a fogak fölkelését, mondjuk, a fogorvoshoz járás fegyelme ellen. Kazio már az eddig hallottakból tudta, hogy a darabot nem fogja bemutatni, de ennek nem adta jelét, sőt, helyeslő fejbólintásokkal hallgatta a felolvasást. Bólintásaira Ilse - hálája jeléül - lassan behunyta és kinyitotta szemét.A poznańi ugyanis az ő fölfedezettje volt. Már a kilencedik drámájánál tartott. Azt vallotta, hogy legföljebb két hétig szabad egy színdarabon dolgozni. Tudniillik a dráma nem irodalom, hanem szertartás, mint a körülmetélés vagy az emberáldozat. Mihelyt kihűl az indulat - ami két hét után szokott bekövetkezni -, működésbe lép (kicsinylő hangsúlyozással) a drámaíró. Ez az elmélet lázba hozta Ilsét. Kazio tizennyolc évvel volt idősebb nála; szíve a férjével volt szolidáris, idegzete azonban a húszévesekkel vállalt közösséget. Az első felvonás után félbeszakította a felolvasást.- Mi a véleményed? - kérdezte Kaziót.Rutkowski gondolkozott.- Jól kezdődik.- Bemutatnád? - kérdezte Ilse.- Miért ne? - mondta Rutkowski.- Na látja - mondta a poznańi fiúnak Ilse, férjének pedig egy hálás mosolyt küldött, s utána lassan becsukta szemét. Egy mosolyért árusítom a becsületemet - gondolta Kazio.A második felvonás közepén jártak, amikor odabent csöngeni kezdett a telefon. A mixernő kijött.- Pan professzort keresik telefonon.A tengerparton professzornak szólították Rutkowskit. Varsóban mindenki igazgató urazta. Azt, hogy ő író is, már nem tudta senki. A legkevésbé ezek a fiatalok.- Ki ez már megint? - kérdezte Ilse bosszúsan.Olenyka telefonált, a kislányuk. Elújságolta, hogy sürgöny érkezett. A falábú postás hozta. Olenyka imádta a falábú postást. Elújságolta, hogy felhúzatta vele a nadrágját, és szabad volt megkopogtatni a falábát. Aztán föltépte a sürgönyt. Még mindig izgatott volt, amikor lassan, szótagolva, iskolás hangsúlyozással fölolvasta a szöveget.- Apu, kérlek, mit jelent az, hogy öngyilkos lett? - kérdezte aztán.- Azt, hogy valaki nem akar élni - mondta Kazio.- És miért nem akar valaki élni?Kazio gondolkozott.- Mert már nincs senkije, akit szeressen - mondta.- Úgy látszik, én nagyon sokáig fogok élni - mondta Olenyka elégedetten -, mert én nagyon sokakat szeretek.- És kiket szeretsz a legjobban?- Hogy kiket? Engemet - mondta Olenyka. - Baj?- Sőt - mosolygott Kazio. - Te talán örökké fogsz élni.Egy pohár vodkát kért a bárpultnál. A mixernő belefacsart egy fél citromot, és rajongva nézte Rutkowskit. Imádta a színházat, különösen a modern darabokat, és egészen bennfentesnek érezte magát, amiért kiszolgálhatta a színigazgatót.A vodkáját kivitte a teraszra.- Mi történt? - kérdezte Ilse.- Barbara megmérgezte magát.- Fuj, a vén hisztérika - mondta Ilse, aki nem tudni, miért, személyében érezte sértve magát.- Már túl van a veszélyen.- Nórát szeretné eljátszani - mondta Ilse. - Micsoda ócska trükk.Rutkowski ránézett, megütődve. Folytatták a felolvasást. Nem bírt odafigyelni. A háború után, amikor először viszontlátta, csak négyujjnyi haja volt Barbarának. Egy évvel azelőtt, valamilyen betiltott vers miatt, kopaszra nyírták a Gestapón... Azt sürgönyözte, hogy túl van a veszélyen, de ő mégis nyugtalan lett, fölállt, bocsánatot kért, visszament a telefonhoz. A zoppoti központ megismerte a hangját. Soron kívül csöngette föl a színházat, aztán a színház titkárnőjének, s végül Barbarának a lakását. Sehol sem vették föl a telefont, ami várható is volt, mégis nyomasztóbban hatott, mint a sürgöny. Még egy vodkát kért.- Valami szép, új színdarab készül? - érdeklődött a mixernő izgatottan.- Olyasmi.- Valami modern dolog?- Nagyon modern.- A művésznő is játszik benne?- Talán - mondta.- Nem biztos?- Ez sohasem biztos.- Kár - mondta a mixernő. - Pedig nagyon dolgoztak ám.- Dolgoztak? - csodálkozott Rutkowski. - Mikor?- Az egész héten.- Nem téved maga?- Nekem a szerdám szabad - mondta a mixernő. - A múlt hét szerdája óta mindig itt ülnek és írnak.Ezt furcsállotta. Úgy emlékezett, hogy Ilse tegnapelőtt közölte vele a poznańi érkezését. Persze, tévedhet. Nyaralás közben összefolynak a napok, s az ő memóriája amúgy se megbízható... Egy kis jeget kért a vodkájába. Innen, a bárpult mellől, végiglátott az egész teraszon.Csak négy-öt asztalnál ültek, de egytől egyig fiatalok. Az összes gombaernyő be volt csukva, kivéve az övét, mert neki nem tett jót a nap. Ő a nyár végén is fehér maradt, emezek viszont csokoládébarnára sültek, ami úgy tűnt föl Rutkowskinak, mint valami egyenruha. Ezt viselte a mixernő is, és persze Ilse meg a poznańi fiú.Szólni nem szóltak egymáshoz. Behunyt szemmel feküdtek a napon. A színpadon - gondolta Rutkowski - a hallgatásnak is van mondanivalója; ha két szereplő némán összenéz, voltaképpen beszél. Csehovban az a nagyszerű, hogy miközben hősei társalognak, szavaik háta mögött tovább folyik ez a néma párbeszéd, és éppolyan jól érthető, mint amit fennhangon mondanak... Otthagyta a vodkáját, gyorsan kifizette a számlát, és visszasietett az asztalukhoz.- A déli gyorssal Varsóba utazom - mondta. - Majd holnap befejezzük a felolvasást.Ilse most már nemcsak a saját, hanem a szerző személyében is megsértődött.- Beugrasz egy ilyen ócska trükknek?Azt akarta mondani: huszonöt éve vagyunk barátok. Ezt azonban nem mondhatta, azon egyszerű oknál fogva, hogy Ilse huszonöt évvel ezelőtt még a világon se volt. Az öregség - Ilse szemében - egyetlen mentő körülményre számíthatott: a tehetségre, melynek meg szokta adni a bűnbocsánatot. Így szólt tehát:- Ha tudnád, milyen tehetséges volt!- Barbara? - kérdezte Ilse gúnyosan. - Mikor?- Tehetségesnek lenni: rendhagyó ige - szólt közbe a poznańi. - Csak jelen és jövő ideje van.- Szellemes - mondta Kazio.- Hogy tetszett különben a második felvonás?- Miért kell azt az asszonyt megpofozni? - kérdezte Rutkowski.- Mert másképp nem fekszik le a sofőrnek.- Nem vagyok híve a nemi erőszaknak.- Harminc év múlva - mondta a poznańi - én is csak csiklandozni fogom a nőket.- És addig? - kérdezte Kazio.- Mi hazugságok nélkül akarunk élni.- Minden másfajta szerelem hazug?- Okosabb volna - mondta a poznańi -, ha a darabról beszélnénk.- Még nem ismerem a harmadik felvonást.- Az is ilyen.- Kár - mondta Rutkowski.Nem nézett Ilsére, pedig érdekelte volna, hogy legalább a szemét kinyitotta-e. Gyorsan lehajolt, mintha az aktatáskáját keresné, mely becsúszott a nyugágy alá.- Bevigyük Zoppotba? - kérdezte aztán a poznańitól.- Köszönöm - mondta a fiú. - Én itt lakom.- Itt lakni is lehet?- Kiadnak néhány szobát.- Nem is tudtam - mondta Rutkowski.A kísértés még erősebb volt, de ő megállta: most se nézett Ilsére.- Indulhatunk? - kérdezte.- Én még maradok.Rutkowski, aki már el is indult, megállt.- Hagyjam itt a kocsit? - kérdezte kisvártatva.- Hazamegyek busszal.- Nem fogsz helyet kapni.- Végig akarom hallgatni a darabot - mondta Ilse.- Holnap úgyis folytatjuk - mondta Kazio.- Nem bírom a félbeszakítást - mondta Ilse.- Isten veled - mondta Kazio.- Siess vissza - mondta Ilse.Intett, elindult. Ha most hátrafordulnék - gondolta -, első összenézésükből kiolvashatnám minden titkukat... Most is megállta; alapjában jól tűrte a tisztázatlan helyzeteket.Egy öreg Fiatjuk volt, melynek minden csontja zörgött. Kint áll a Mewa háta mögött, a parkolóhelyen, de a szél úgy felkorbácsolta a tengert, hogy a szélvédő üveg egészen meghomályosodott a sókristályoktól. Tisztogatni kezdte az üveget, de feliben abbahagyta, mert lába alatt, az aszfalton, csikorogni kezdett a só. Ettől a zajtól lúdbőrös lett, beült a kocsiba, és nekivágott a tengerparti útnak, Zoppot felé.Tavaly egy Bohdan nevű, ifjú stréber udvarolt neki, a színház orvosa. (Akkor úgy vélte: eredménytelenül.) Csónakba ültette Ilsét, és Rilkét szavalt neki; persze, a Rilke-szavalást is fel lehet úgy fogni - jó messze a parttól -, mint egyfajta erőszakot. A poznańi azonban nem szaval. A poznańi erős, mint egy gorilla. Kérdés, hogy reagál Ilse az erőszakra... Kár, hogy nem faggatta ki azt a kis színházrajongó mixerlányt; megkérdezhette volna például, fölengednek-e a szobákba hölgyvendégeket. Kazio azonban szívesebben hallgatott a képzeletére: attól mindig azt kapta válaszul, amit hallani akart. A kiadó szobák alkalmasint az emeleten vannak. Egy vaságy. Egy szekrény. Egy asztal, egy szék. Inkább cella, mint szoba... Az ablakon bemorajlik a tenger, ráadásul délután öt órától szól a dzsessz. Hiába sikoltozik. De nem is sikoltozik. Kap egy pofont a gorillától; amikor sikoltana, már nincs rajta ruha. Ezek a nyári ruhák egy rántással leszakíthatók. Aztán az ágyra löki. Nem, előbb ráordít... Hát még ha németül ordít rá: niederlegen! A főnévi igenév, mint parancsoló mód, különösen vérszomjas igealak.A büszkeség törékeny, mint az üveg. Minél tisztább és nemesebb valaki, annál sebezhetőbb... Vajon kinek van ereje rúgni, karmolni, kiabálni, meztelenül szembeszállni egy talpig felöltözött férfival? Hát még ha az a férfi német katonaorvosi egyenruhát visel! Mondjuk, ott az a poznańi kölyök abban az emeleti szobában - melynek cellaszerűsége még nyomatékot ad az erőszaknak -, hosszú majomkarjával, égnek álló üstökével, német katonaorvosi egyenruhában. És mondjuk, már megkapta, amit akart. Fogadjuk el továbbá, hogy ez a korosztály csak egyfajta szerelmet ismer: az erőszakosat... Mi történik most? Miről beszél az orvos őrnagy, és hogyan? Ordít? Gügyög? Susog? Szépeleg?- Te kis buta - mondja. - Te kis makacs állat. Egyszer se mondtad, hogy szeretsz.- Még szeresselek is?- Nem volt jó velem?- Borzadok az érintésedtől - húzódik el tőle Ilse.- Miért hazudsz? - mondja. - Mi hazugság nélkül akarunk élni. A férjedtől borzadsz, te buta.- Nem igaz - mondja Ilse. - Szeretem Kaziót.- Mit szeretsz rajta? Hogy öreg? Hogy nagyképű? Hogy minden ízében hazug? A neve sem igazi. Spiegelnek hívták. Rutkowski csak az írói álneve.- Az nem szégyen.- De ha már író, miért nem ír? Én másfél év alatt kilenc drámát írtam. Őbelőle tizenöt éve nem jött ki egy sor sem.- Nem igaz - mondja Ilse. - Van egy kész tanulmánya Csehovról. Van egy drámája is...- Azt még a gettóban kezdte írni. Mért nincs kész?- Itt marad egyedül egész szeptemberben, hogy befejezze...- Ne félj. Nem fejez ő már be semmit.- Tegnap is megírt egy jelenetet. Ma is, ha nem jön az a sürgöny...- Jó vicc... Egy író, aki már nem tud írni. Egy üres gyomor, amely önmagát emészti. Egy holttest, amely egy személyben a temetőbogár is... Ezek szinonimák.Bemorajlik a tenger. Fölhallatszik a dzsessz. A vaságy megnyikordul. Ilse föltérdel, és öklével belevág a poznańi fiú arcába.- Te vagy a holttest. Te vagy a gyomor. Te vagy a temetőbogár.Ahol éri, üti. Orrán-száján dől a vér... - Nem igaz - gondolja Rutkowski. Amióta Ilsét ismeri, egy hangos szavát se vette. Mindig hűvös, nyugodt, kiegyensúlyozott... Igaz, ez a poznańi kölyök tehetséges, és a tehetségnek olyanféle hatása van Ilsére, ahogy más nőket egy néger énekes vagy egy híres futballista bolondít meg... Dehogyis veri; inkább hozzábújik, simogatja, becézi. Fogadkozik, hogy nem válik meg tőle soha. A zoppoti villa Ilséé, könnyűszerrel kaphat érte egy varsói cserelakást.- Szereted a vendéglői kosztot?- Miért? - kérdezi a poznańi. - Őrá főznöd kellett?- Cukordiétát tart - sóhajt föl panaszosan Ilse. - Nem is tudom, mi az, fiatalnak lenni. Utáltam lassan járni: sietni szeretek. Nézd, milyen szép, hosszú a lábam; talán a falra is föl tudnék futni, mint a pók... Föl bírsz emelni?- A fél kezemmel.- Te drága férfi.- Te édes, kicsi állat.- Nagyon szeretlek.- Nagyon.- Nagyon.- Nagyon.Lelassított, mert befutott Zoppotba. Nem is volt igazán féltékeny; inkább bemocskoltnak, kisemmizettnek, csúffá tettnek érezte magát, mint felszarvazottnak. De azért elhatározta, hogy legközelebb kikérdezi a színházrajongó mixerlányt, és bizonyosságot szerez.Ezt a bizonyosságot azonban hamarább is megszerezhette volna, mert amikor kocsija megállt a zoppoti villa előtt, elébe szaladt Olenyka.- Hol van anyu?- Még ott maradt egy poznańi bácsival.- Létezik fekete cukor? - érdeklődött Olenyka.- Fekete cukor? Hogy jut eszedbe? Talán igen.- Ő olyat eszik?- Kicsoda?- A poznańi bácsi.- Ismered?- Hát nem attól olyan fekete a foga?Rögtön ki kellett volna faggatni: honnan ismeri a feketefogút, járt-e itt náluk is, hányszor és mikor... De ez csak akkor ötlött föl benne, amikor már a vasút felé sietett. Az is egy fajtája az önvédelemnek, ha a kényes kérdések csak elkésve jutnak eszünkbe... És könnyen lehet, hogy a kislány magyarázatától amúgy se lett volna okosabb. Olenyka képzelete éppoly csapongó, mint az övé. Tavaly például azzal jött haza első zongoraleckéjéről, hogy a tanárnő macskabolond. Szobájában egymás hegyén-hátán mászkálnak a macskák, néha össze is ragadnak, sivalkodnak, és akkor a zongoratanárnő bekergeti őket az ágy alá... Ilse rögtön odasietett, de egyetlen macskát sem talált a lakásban. Csak a zongora fölött lógott egy Picasso-reprodukció, melyen egy kockára bontott, tigriscsíkos valami volt látható. "Mit ábrázol ez a kép?" - "Egy macskát" - mondta a zongoratanárnő. "Megmondta ezt Olenykának?" - "Nem is gondoltam rá - mondta a zongoratanárnő -, pedig elég sokáig bámulta a képet."Kazio fullasztó hőségben érkezett Varsóba. A pályaudvarról végigtelefonálta a kórházakat és klinikákat, míg csak valahol azt nem válaszolta egy portás, hogy Barbara Dombrowska ott található, szobaszáma első emelet tizenöt.- Szabad látogatót fogadnia?- Állapota nem ad okot aggodalomra.Verejtékben úszva tette le a kagylót. Valami bosszantotta, de nem tudta, mi. Talán, hogy ilyen könnyen rátalált; talán, hogy ilyen jól van, s a látogatás most már el nem odázható. Be nem vallott vágyaink, hogyha nem teljesülnek, okoznak ilyen névtelen és testetlen csalódásérzéseket... Az indulási oldalról füttyszó hallatszott. Összeállították a zoppoti vonatot. Őneki azonban nem volt visszafordulása; kilépett a hőségbe, taxit keresett.- Megjött a humanista színigazgató! - bámult rá Barbara, de egy csúfondáros ajkbiggyesztés után elvesztette érdeklődését, közönyösen nézte a mennyezetet, s Rutkowski minden magyarázgatását egy tiltó mozdulattal elvágta. - Nem vagyok kíváncsi semmire! - kiabálta. - Ne merj vigasztalni. Ne merj kedves lenni. Egy hazug szót sem akarok hallani! Aliza megkapta a magáét, amiért sürgönyzött neked.Aliza a színház titkárnője volt.Vázát nem talált. Vizet eresztett a mosdóba, és a rózsákat, melyeket útközben vásárolt, beletette. Aztán az ágyhoz lépett. Ezt a testet csókoltam én - gondolta. De most muszáj volt Barbarát szépnek látni, és nem volt szabad éreznie a verejtékszagot. Fölébe hajolt, hogy megcsókolja.- Menj a fenébe - lökte el Barbara. - Minek is jöttél? Azt hitted, hogy már nem élek?- Megsürgönyözték, hogy nincs veszély.- De azért remélted?- Ne beszélj hülyeségeket, Barbara. Látni akartalak.- Nézz meg. Szép vagyok. Most mehetsz.- Ne légy goromba - mondta Rutkowski. - Beszélni akarok veled.Barbara nagyot fújt a mennyezet felé.- Sírom szélén zokog egy humanista... Miről akarsz beszélni?- A szerepeidről.- Szép tőled - mondta Barbara. - Tizenöt év után eszedbe jutnak a szerepeim.- Három darabot játszol az idén, Barbara.- Olvastam őket - mondta Barbara. - Nem kellenek.- Akkor játssz el valami mást.- Mi mást?- Amit akarsz - mondta Rutkowski. - Válassz - tette hozzá. - Nincs kedved például Nórát eljátszani?- Nórát? - kérdezte Barbara.Fölült. Lábát lelógatta az ágyról. Előrehajolt, hogy jobban lásson... A szemeink örökké élnek. Meglehet, hogy csak Kazio érezte ezt, mert ő e szempár körül újjáépítette az összeomlott arcot, ahogy egy rozetta körül rekonstruálni lehet egy katedrálisfalat.- Mi ez? - kérdezte a színésznő. - Vigasz?- Nem vigasz.- Akkor hazudsz.- Nem hazudok.Egy időben kezdték pályájukat; Barbara abban az évben játszotta Puckot, amikor az ő első drámája színre került. Szerelmük másfél évig tartott. Később, amikor Kazio igazgatója lett a színháznak, lehetőleg kerülték a találkozást, mert zavarban voltak, és a zavarból többnyire veszekedés lett.Most is bizalmatlanul nézte Rutkowskit.- Mi ütött beléd, Kazio? Rossz a lelkiismereted?- Én mindig nagyon tehetségesnek tartottalak, Barbara.- Megint hazudsz.- Holnap leadom a sajtónak, hogy te játszod Nórát.A színésznő elővette a pudriéját. Megnézte magát benne, aztán Rutkowski elé tartotta a tükröt, mintha megmaradt volna benne a kép.- Nézd meg. A múltkor láttam magamat a televízióban. Öreg vagyok. Ronda a hajam. Milyen vacak Nóra leszek, nézd!- Nagyszerű Nóra leszel, Barbara.- Te hiszel bennem?- Igen.- Esküdj meg.- Esküszöm.- Mindenre.- Mindenre esküszöm.- Esküdj meg, hogy ma is olyan tehetséges vagyok, mint amikor a tied lettem, a Szentivánéji után.- Ma is olyan tehetséges vagy, mint amikor az enyém lettél, a Szentivánéji után.Barbara felsóhajtott, alig titkolt gyönyörűséggel. És azt mondta:- Te édes piszok.És megköszönte a rózsákat. Mintha kicserélték volna, derűsen és barátságosan elbeszélgetett Kazióval. Annak a zavarnak, mely annyi pörpatvar oka lett köztük, nyoma sem volt. Panaszkodott, mennyit szenved a veseköveitől, de azért bizakodott, hogy itt, a klinikán ebből is ki fogják gyógyítani az orvosok. Aztán elmondta, hogy az öngyilkosságot luminállal követte el, s bár eleinte nem bírt luminálra szert tenni, a végén Bohdan doktor, a színház orvosa, akinek álmatlanságról panaszkodott, minden további nélkül fölírta a receptet.- Hogy bírtad azt a sok tablettát bevenni? - kérdezte Kazio.- Az volt a legnehezebb - nevetett Barbara. - Hiszen tudod, milyen kínlódás nekem a nyelés.A színházi világban mindenki tudta, hogy Barbara csak markírozza az evést meg az ivást. Erősen lámpalázas volt, s ez valamilyen nyelési görcsöt váltott ki belőle. A luminált is csak egyenkint bírta lenyelni, öt-hatperces időközökben. Minden tabletta után kiment a fürdőszobába, hideg vízzel gurgulázott, visszament, és bevette a következőt. A tizediknél teljesen elzáródott a nyelőcsöve, de éppen akkor - mesélte nevetve - nyitotta rá az ajtót a takarítónő. Ezért nem vitte kilenc tablettánál tovább.- Maradt luminálod? - kérdezte Kazio.- Egy egész csomó - nevetett Barbara. - Akarod látni?Kinyitotta az éjjeliszekrényt. Egy bontatlan luminálos fiola volt benne és egy másik üveg, ugyanolyan fehér tablettákkal, de azokról kiderült, hogy vesetisztítók.- Remélem, nem akarsz még egyszer ilyen hülyeséget csinálni? - kérdezte Kazio.- Eszemben sincs - mondta Barbara, s az ágyból kilépve, pongyolát öltött. - Bocsáss meg - szólt vissza az ajtóból. - Amióta ezt a vesetisztítót szedem, minden félórában ki kell mennem.Kazio egyedül maradt. Körülnézett, kivette a fiolát, és tenyerébe szórta az altatót. Helyébe betöltötte a vesetisztítót, még a címkét is visszaragasztotta, hogy érintetlennek lássék a fiola; a luminállal azonban nem tudott mit kezdeni. Az ablak csukva, a mosdóban a rózsacsokor... Lépéseket hallott. Zsebre vágta a tablettákat, s leült.A fiók nyitva maradt. Barbara, vetkőzés közben, odapillantott, de nem szólt semmit, csak elégedetten mosolygott, mint egy anya, akinek távollétében megdézsmálták a süteményeit... Visszafeküdt, s oldalára fordult, hogy jobban láthassa Kaziót. A kislámpát is meggyújtotta, mert már sötétedett.- Már nagyon aggódtunk érted, Kazio - mondta, mikor elhelyezkedett.- Kik aggódtak? És miért?- Mindegy - mosolygott Barbara. - Tévedtünk. Máskor is eljössz hozzám?- Sokszor - mondta Kazio.- Jó lesz - mondta Barbara. - Emlékszel a strassburgi májasra?Nevettek. Annak idején - mikor még együtt laktak - Kazio kezében szétpukkant egy konzervdoboz, amikor ki akarta nyitni. Barbarának még sok ilyen mulatságos eset jutott eszébe, aztán Rutkowski lement a portáshoz, és taxit hívatott. Mialatt a taxira vártak, tovább tartott a jó hangulat. Barbara az ágyára ültette Kaziót, ő pedig a sötétülő ablakba nézett, révedezve.- Emlékszel, milyen szép hajam volt?- Most is szép - mondta Kazio.- Amióta levágták, nem akar ennél hosszabbra nőni.- A rövid is jól áll neked - mondta Kazio.- Nekem csak úgy tetszem, amilyen azelőtt voltam - mondta a színésznő. - Én csak azt bírom szeretni, ami háború előtti. A te kisfiadat például, azt a gyönyörű vadócot... Istenem, milyen szeme volt!- Minek erről beszélni - mondta Kazio.- Vagy Jadwigát - sóhajtotta Barbara. - Hogy is becézted? Sába királynőjének?- Már nem is emlékszem - mondta Kazio.De eszébe jutott: Jeruzsálem hercegnőjének becézte. És felvillant az arca, a betegszoba falára vetítve. Felrémlett a bőre, mely fehér volt, és olyan érzékeny a fényre, hogy egy faág árnyéka is ott maradt rajta, mint egy karcolás. És ebből a fehérségből elősötétlett két folt; Jadwiga szeme, ahogy beletorkollt a sejtelmes messzeségbe, feketén, mint egy fénykép negatívján egy folyam.- A Hold volt az ő bolygója - mondta révedezve Barbara.Rutkowski hallgatott.- Érdekes - mondta Barbara -, hogy őrá nem voltam féltékeny. Talán azért - tűnődött tovább -, mert úgy imádta azt a gyereket.Rutkowski erre se szólt semmit.- Ma már nincsenek olyan asszonyok - mondta Barbara. - Elhitted róla azt a szörnyűséget?- El - mondta Kazio.- Utánajártál?- Minek?- Hogy minek? - ült föl Barbara hirtelen. - Te őrült! - A kislámpát, mely a szemébe sütött, elfordította. - Erre tanúk vannak... Hogy is hívták a házmesternődet?- Mit tudom én.- Nem Damazernénak?- Lehet.- És hol lakott Jadwiga? Nem ismerted a lakásadónőjét?- Elfelejtettem a nevét.- Talán még él. A címét se tudod?- Tudtam, de nem jut eszembe.- És bírsz nem rá gondolni?- Bírok.A színésznő elfordult. Most megint hanyatt feküdt, és megint a mennyezetet nézte.- Én nem bírnék az emlékeim nélkül élni - mondta egy kis idő elmúltával.- Egy darabig én se bírtam - mondta Rutkowski -, de aztán sikerült.- Te könnyen beszélsz. Neked itt a kislányod.- Az igaz.- És Ilse.- Ő is.- Hány év van köztetek?- Tizennyolc évvel vagyok idősebb nála.- De azért jól megvagytok?- Nagyon jól megvagyunk.- Üdvözlöm őket - mondta Barbara.- Köszönöm - mondta Rutkowski. - Átadom.- Talán már itt a taxid - mondta Barbara.- Még nincs - mondta Rutkowski. - Odalátok.- Menj csak - mondta Barbara. - Fáradt vagyok.- Majd meglátogatlak.- Nem kell - mondta Barbara. - Jobb egyedül.- Azt mondtad, örülnél.- Tévedés volt - mondta Barbara. - Nem akarlak látni.El se búcsúzott.Vén hisztérika! - gondolta Kazio a lépcsőházban. - Rózsákat hozok. Ideutazom, a legnagyobb kánikulában. Nórát játszani: élete álma... Mit akar még? Hogy összeköltözzem a halottaimmal, mint ő? Taxija épp odakanyarodott a klinika elé.Otthon megcsapta a hetek óta bezárt szobák áporodott szaga. Kinyitott néhány ablakot, kereszthuzatot csinált; aztán eszébe jutott, hogy a konyhában maradt egy fél üveg vodka.A gyerekszobán akart keresztülmenni. Villanyt gyújtott, belépett, visszatorpant. A szoba közepén, Olenyka babaszínháza mellett, egy hintaló állt. Káprázat - gondolta. Eloltotta, és újra felcsavarta a villanyt. A hintaló ott maradt.Alig volt rajta festék. Sörénye lefoszlott, oldalán kifakadt a kóc. Tizenöt éve nem látta, de tüstént megismerte; csak arra nem talált magyarázatot, honnan került elő, és miképpen jutott ide, a bezárt lakásba... De itt állt akkor is, pontosan ezen a helyen, amikor az utcán felbőgtek a teherautók, és az SS-ek lekiabáltak róluk: "Fiúk, lányok, gyertek velünk, filmezni fogunk!" Akkoriban még adtak a formákra a németek, s ahol nagy lett a csődület, kihirdették, hogy csak az Állatkertbe mennek, és a híradónak csinálnak felvételeket. A gettónak azonban nagyszerű hírszolgálata volt. Már tudtak a gyerekvonatokról, azt is tudták, hogy éjszaka indítják őket, és azt is, hogy melyik rendező pályaudvarról - de azért úgy tettek, mintha elhinnék ezt az átlátszó mesét. Az áldozatnak - ezt jól kitanulták a németek - nem árt valami ürügyet odalökni, ha már nem ugorhatik gyilkosa torkának.A szállítmányt először az Olympia moziba vitték az SS-ek. A gyerekek a jegypénztárak előtt sorakoztak, megmondták a nevüket, sorszámot kaptak. Innen egy kisfiúnak sikerült megszöknie; hogy ezentúl mi történt velük, azt csak találgatni lehet. Föltehető, hogy még itt, az előcsarnokban megvizsgálták őket, és kiválasztották, melyik alkalmas rá, hogy a Birodalomban, egy újonnan szervezett kísérleti állomáson németté próbálják nevelni. A vizsgálat nem tartott sokáig. Elsősorban a szőkék jöttek számításba. Ezeknek odaadtak négy más-más színű labdát, és följegyezték, hogy melyiket választotta a négy közül. Meghallgatták szívműködésüket, fölírták testsúlyukat és magasságukat. A koponyamérést egy automata végezte el, mely a zsidó fajra jellemző homlokszöget mérte le, olyan gyorsan, mintha csak barackot nyomtak volna a gyerekek fejére... Bent, a mozi színpadán, ülésezett a bizottság.Ő egész nap írt. A drámáján dolgozott, s az írógép kopogása miatt nem hallott semmit az autók zajából és az SS-ek kiabálásából. Amikor észbe kapott, már késő volt. Az utca üres, csak néhány kétségbeesett férfi szaladgál ide-oda, az asszonyok állnak és bőgnek... Ő az ablakon kihajolva, nagyot kiált:- Olenyka! Hol vagy, Olenykám?Meghökkent. Micsoda képtelen gondolat! Olenyka most múlt kilencéves. A gettóbeli gyerekeket 1942 nyarán szedték össze. A hőség az oka. Az utazás. A veszekedés Barbarával... Arra például jól emlékezett, hogy a kisfiuk szőke volt; mindenki meg is jegyezte, milyen furcsa, hogy két szurokfekete szülőnek ilyen szőke legyen a kisfia. De az arcát csak elmosódva látta. Biztosan szép ruha volt rajta, egyik a Jadwigától kapott holmik közül... De a neve? Nem jutott eszébe. Hiába keresett-kutatott az emlékezetében: csak Olenyka nevét tudta, csak Olenykát látta az Olympia mozi színpadán, a bizottság előtt.- Mind a négy nagyszülőd zsidó? - kérdezi az elnöknő.- Apukám híres író - válaszolja a gyerek. A hangja meglehetősen szemtelen.- Nem tudsz a kérdésre válaszolni?- Azt szoktam mondani, ami eszembe jut.- Úgy viselkedsz, mint egy utcagyerek.Az elnöknő egyenruhát visel. Vonásai Ilséire hasonlítanak. Az a hidegség, az a tisztaság, az a nyomasztó nyugalom... Érdekes: tél van, és ő mégis csokoládébarnára van sülve. Szigorúan fogja a gyereket, de nem rosszakaratú. A kritikus hőfok, víz és jég között.- Mi az apád neve?- Apu.- Ez nem a rendes neve.- De a rendes neve.- Te még a korodhoz képest is buta vagy.- Nem vagyok buta.- De buta vagy.- Nem.- De.- Nem.Egy ott álldogáló őr - megelégelve pökhendiségét - megfricskázza. A fricska nem túlságosan erős. Olenyka mégis nagyot néz. Élete első fricskája ez. Kazio sohasem engedte, hogy megbüntessék a gyereket. A humanista nevelés első föltétele, hogy a gyerek ne féljen a felnőttektől. Olenyka megfordul, nyelvét ölti az őrre. A bizottság felszisszen.- Anyád neve? - kérdezi az elnöknő.- Nincs.- Mindenkinek van neve.- Vagyis van - helyesbít Olenyka -, csak nem szabad kimondani. Vagyis: nincs.- Miért nem szabad a nevét kimondani?- Damazer néni azt mondta, hogy anyu szégyent hozott Lengyelországra, és emiatt apu megbüntette őt.- Mivel büntette meg?- Nem volt neki szabad többé hazajönni, mi pedig elfelejtettük a nevét.- Ki az a Damazer néni?- A házmester felesége.Az elnöknő ír. Egy őrt álló katona elviszi a cédulát. Éjszaka teherautó jön Damazerért. Az asszony felkiabál a lépcsőházba: "Mindenünk a főcsap mögé van eldugva!" Az egyik katona ért lengyelül. Visszajön, és a vízvezetéki főcsap mögül elviszi Damazerék pénzét. A teherautó elrobog.- Zsidó vagy keresztény gyerekekkel barátkoztál?- Senkivel sem barátkoztam. Apukám híres író.- Nagyon buta vagy - mondta az elnöknő. - Inkább ne hencegj az apukáddal.- Külön nekem is írt - meséli Olenyka. - Kacsák repülnek, ezerszer ezer kacsa. Ők a felhő. Mindegyiknek egy vízcsepp van a csőrében. Az az eső. És hogy mi a hó? Azt is tudom.- Nem tudunk téged használni - legyint az elnöknő. - Összevissza beszélsz, ami eszedbe jut.- Csak nekem írta. Nem is mutatta meg másnak.- Most is hazudsz. Nem tudsz még olvasni.- De tudok - henceg Olenyka. - Angolul is tanulok Aputól. Dog a kutya. Ship a hajó. Én vagyok az ő mindene, kisgalambja.- Szépen vagy te az ő mindene - mondja a bárónő. - Most például mit csinál?- A svéd király küldött neki csomagot. Abból az enyém az egész csokoládé, ő pedig kávét főz magának, és ír.- És terád ki vigyáz ilyenkor?- Énrám Damazer néni.- Így szeret téged az apukád?- Én vagyok az ő mindene, kisgalambja.- Nem igaz.- De igaz.- Nem igaz.- De igaz.- Nem igaz.- Akkor is igaz.Valahol megszólalt egy csengő, tompán, mintha fátylak mögül.Rutkowski összerezzent. Még mindig ott állt a gyerekszoba ajtajában. Megőrülök - gondolta. - Tönkretesz a saját képzeletem. Hol az a vodka? Beveszek egy altatót, lefekszem, kialszom magam. Utálom azt a vén hisztérikát... Zsebébe nyúlt, kivett egy luminált. Úgy emlékezett, hogy a konyhakredencen hagyta a vodkát. Kiment, körülnézett. Csakugyan, ott az üveg. A mozaikpadló azonban úgy elkezdett csikorogni a lába alatt, mintha kidőlt volna a só. Rosszul lett, ha valami megcsikordult alatta. Inkább nem iszik vodkát. Bement a fürdőszobába, megeresztette a csapot. Jól megtörölte a lábát, hogy ne maradjon rajta só.Megint csöngettek.Egy öregasszony állt a küszöbön. Arca nem látszott a félhomályban. Terebélyes teste szétfolyt, mint egy olvadó hógúla. Az arcából nem sok látszott, de ami belőle kivehető volt, megrettentette Kaziót. Tudta, hogy ezt a nőt még nem látta, de az ember azt is megismeri, amivel még nem volt találkozása: akit szíven lőnek, abban a szempillantásban tudja, hogy itt a halál.Az asszony lihegett.- Ne tessék haragudni a háborgatásért - mondta az ajtófélfába kapaszkodva. - Láttam, hogy még ég a lámpa a doktor úrnál.A házban mindenki doktor urazta Rutkowskit.- Nagyon késő van - mondta Rutkowski. - Most készültem lefeküdni, asszonyom.- A földszinten lakunk - mondta az asszony. - Csak egy percre leülhessek... A lépcsőjárástól még rosszabbul lettem, doktor úr.Megingott. Kazio bevezette, leültette. Csak most vette észre, hogy a petyhüdt arcban nincs semmi vér.- Rosszul érzi magát?- A koszorúeremmel van baj.Foszlott, fekete táskájából kivett egy gyűrött receptet.- Ezt az injekciót szoktam ilyenkor kapni... Van ez itthon a doktor úrnak is?Kazio elolvasta a receptet. Rábámult az asszonyra.- Itt valami tévedés van. Én nem vagyok orvos, asszonyom.- Nem doktor Rutkowski?- De igen - mondta Kazio. - A filozófia doktora.- Vagyis nem orvos?- Nem - mondta Rutkowski. - Író vagyok.Az öregasszonyt ez a kis csalódás is felizgatta. Szeme szaporán verdesett, szája kinyílt, hallani lehetett, ahogy ki- meg bejár rajta a levegő.- Volt egyszer egy lakóm - mondta ereje vesztetten. - Annak is író volt a férje.- Hogy hívták? - kérdezte Rutkowski. - Majdnem minden írót ismerek.- Nem jut eszembe. Valószínűleg nem is él már, mert a gettóban lakott.- És a felesége?- Ő nem - mondta az öregasszony. - Ő nálam vett ki szobát, mert egy német tiszt udvarolt neki.- Érdekes - mondta Kazio. - Most azonban pihenjen - tette hozzá. - Nem inna egy csepp vodkát?- De igen.Hozott egy likőröspoharat. Elindult a konyhába, de eszébe jutott a csikorgó mozaikpadló. Inkább a fürdőszobából hozott egy pohár friss vizet.Az asszony megitta, de ugyanúgy zihált. Teste féloldalra billent, keze lelógott a szék karfájáról.- Hogy érzi magát?- Muszájna megkapnom azt az injekciót.- Mindjárt felhívom az orvosomat.Bohdan doktor, a színház orvosa, háromutcányira lakott, és a kocsija kint szokott parkolni a ház előtt. Álmából verte föl a csöngetés, de megígérte, hogy átjön, és magával hozza az orvosságot is, melyet Kazio a receptről bediktált neki.- Ne tessék haragudni, hogy ennyi bajt csinálok - mentegetőzött az asszony. - Mi még csak két hete lakunk a házban, és nem tudhattuk, hogy a doktor úr nem orvos... Egyébként őt is doktor úrnak szólították.- Kicsodát?- Az írót, aki megölte a feleségét.- Megölte? - kérdezte Kazio. - Ezt nem említette az előbb.- Vagyis nem engedte be, amikor meg akarta látogatni a kisfiát.- Az nem ugyanaz.- Csakhogy ő imádta a gyerekét - magyarázta az öregasszony. - Úgy hívta: "Én mindenem, kisgalambom..." Nem lett volna szabad így megalázni őt.- A megalázás még nem gyilkosság - mondta Kazio. - De most pihenjen. Egész biztosan árt magának a beszéd.- Van, akit nem szabad megalázni - folytatta az asszony, mintha nem is hallotta volna a közbeszólást. - Ő nagyon szép és nagyon büszke volt, de egyszer mégis leült az ágyam szélére, és elsírta magát. "Margosa néni - mondta -, már nincs, akit szeressek." Megpróbáltam vigasztalni, de hiába. Éjjel kiment a rendező pályaudvarra, mert fejébe vette, hogy ott a kisfia, és beszállt egy vagonba, zsidó gyerekek közé... Pedig birodalmi német papírjai voltak, és egy német orvos őrnagy udvarolt neki.- És a papírjait nem szégyellte? - kérdezte ingerülten Rutkowski. - Abba az őrnagyba nem halt bele?- Az más - mondta az asszony. - Az az őrnagy megerőszakolta őt.- És maga elhiszi, hogy meg lehet erőszakolni egy nőt?- Azt tetszik hinni, hogy nem? - kérdezte az öregasszony.- Talán hárman egy ellen.- És egy az egy ellen? - kérdezte az asszony. - Például, ha az a férfi erős, mint egy gorilla? És pofon üti a lakómat, a ruháját pedig letépi?- Önnek pihenésre van szüksége - mondta Rutkowski.- Nekem se volt kellemes, hogy egy őrnagy ki- és bejárkál a lakómhoz...- Hallgasson, kérem! - szólt rá Rutkowski. - Nem volna szabad ennyit beszélnie.Az öregasszony azonban meg se hallotta a közbeszólásait.- Egy idő múlva megváltozott a véleményem, mert az őrnagy is megváltozott. Úgy látszik, elszégyellte magát. Még nékem is kezet csókolt, a lakómnak pedig virágot hozott, és verseket olvasott neki... "Margosa néni - mondta egyszer a lakóm -, most már szépszerével kitehetném... De akkor nem küldhetek több csomagot neki."- Kinek? - kérdezte Rutkowski.- Annak az írónak.- Buta beszéd - förmedt rá Rutkowski. - Az íróknak a svéd követségről küldtek szeretetcsomagot.- Őneki nem! Ő mindent a feleségétől kapott.- Ebből egy szó sem igaz! - kiáltotta Rutkowski. - El se fogadta volna!- Dehogynem! - zihálta az asszony, és hirtelen föltápászkodott a karosszékből. - Őneki az őrnagy tisztiszolgája vitte be a kávét, a csokoládét meg a konzerveket...- Üljön vissza! - förmedt rá Rutkowski. - Mit keres?Az öregasszony rá se hederített. Már csak sípoló lélegzete emlékeztetett rosszullétére. Kacsázva, de friss léptekkel kicsoszogott a konyhába (ahol a kőpadló meg-megcsikordult lépései alatt), keresztültántorgott a szobákon, nyitva hagyta az ajtókat, égve hagyta a villanyokat. Végezetül a gyerekszoba küszöbén állt meg, fél kézzel a kilincsbe kapaszkodva, fél kézzel belehadonászva a sötétségbe.- Hol a villany? - lihegett. - Éljen! - kiáltotta, amikor megtalálta a kapcsolót. - De hisz megvan! Tudtam, hogy itt lesz! - mutatott a szobába. - Ő küldte ezt a hintalovat is!- Azt se tudom, hogy került ide.- Az unokám találta meg a fáspincében - magyarázta elégedetten az öregasszony. - Kint az udvaron hintáztunk vele, míg csak haza nem jött a házmester. Ez a doktor úr kisfiáé volt, azt mondta, és másnak nem szabad játszani vele.- Tévedett - mondta Rutkowski. - Ez nem az a ló.- Ott voltam, amikor a lakóm becsomagolta.- Minden hintaló egyforma, asszonyom.- Ez más, mint a többi! - mondta az öregasszony. - Erre ráismerek. Még mondta is a lakóm: "Üljön föl rá, Margosa néni, majd én meghintáztatom."Váratlanul és pukkanva, mint a gyerekekből, kitört belőle a nevetés. Nagy üggyel-bajjal rámászott a lóra. Ijesztő látvány volt, ahogy nagy, fekete tömkelegével hol erre, hol arra akart lebillenni róla.- Azonnal szálljon le onnan, asszonyom! - kiáltott rá Rutkowski, miközben rémülten keringett körülötte. Az öregasszony azonban ügyet se vetett rá. Mintha gyerekké változott volna vissza, nagy vihogva elkezdte csúfolni Rutkowskit.- Csúnya bácsi! - kiabálta. - Ne nyúlkáljon utánam! Irigy bácsi! Gonosz bácsi! Megölte a kisfiát a bácsi!Rutkowski keze megállt a levegőben.- Hallgasson! - mondta rekedten. - Hogy viselkedik itt? Mint egy buta gyerek!Az öregasszony azonban tovább hintázott.- Halálba kergette a feleségét is! - vihogta. - Nem szégyelli magát? Gyilkos a bácsi! Gyilkos, gyilkos! - kiabálta, petyhüdt arcán idétlen nevetéssel, mintha a gyilkosság valamilyen gyerekcsíny volna, amin nevetni lehet.- Maga már nem tudja, mit beszél! - ordított rá Rutkowski. Oda akart lépni, hogy lecibálja a lóról, de a térde nem engedelmeskedett. Csak messziről mert rákiabálni.- Azonnal szálljon le onnan, és menjen vissza a helyére!Az öregasszony, mint egy kisgyerek, aki rossz fát tett a tűzre, elkomolyodott, és némán szót fogadott. Zihálva, a hintázástól kifáradva, visszadülöngélt a dolgozószobába, és leroskadt a karszékbe. Nehezen lélegzett. A szava is alig volt érthető, legföljebb sejteni lehetett, hogy valami mentegetőzésfélét motyog. Ő nem akart rosszat. Ő csak borzasztóan szeret hintázni, pedig a hintázás megzavarja az eszét. És - ha a doktor úr megengedi - szeretné megmagyarázni a viselkedését.Erre azonban már nem került sor, mert Rutkowski nagy megkönnyebbülésére megszólalt az előszobacsengő, és megjött az orvos. Egyszerre minden a helyére állt, és lecsendesült, mintha eddig forogtak volna, vagy össze akartak volna borulni a falak.Bohdan doktor alighanem csak a minap érkezhetett haza a nyaralásból, mert csokoládébarnára volt sülve. Az ifjúság oly hivalkodóan áradt belőle, mint a villanyégőből a fény. Mindent gyorsan csinált. Biztatón megveregette Rutkowski vállát, a beteghez sietett, és megvizsgálta. Ezzel is hamar végzett.- Kár, hogy egy kicsit későn telefonáltál, Kazio - mondta a vizsgálat után.- Miért későn?- Mert neki már nem kell orvos - mondta.És azt mondta, szívszélhűdés volt a halál oka. És - mondta - körülbelül egy negyedórája állt be a halál.- Egy negyedórája?- Legalább - mondta az orvos. - Már hidegedik.Rutkowski a szeméhez kapott. Meglódult körülötte az orvos, újra forogni kezdett a szoba, összeborultak a falak.- Az nem lehet.- Miért nem lehet?- Amikor csöngettél, javában beszélgettünk. Még hintázott is. Össze is vesztem vele...- Ő már csak az angyalokkal veszekedhetett - mosolygott az orvos. Aztán odalépett hozzá, és a lámpa felé fordította Rutkowskit. - Mi bajod? - kérdezte. - Rosszul vagy?- Elszédültem.- Nem csodálom - mondta az orvos, miközben a mentőket tárcsázta. - Az idegeidre ment ez az eset.- De én már egész nap hallucinálok.- Az a hőségtől van - mondta az orvos. - Fürödj meg, feküdj le, és aludj.Kazio engedelmeskedett. Mire megfürdött, már elvitték a holttestet. Lefeküdt, de még mindig szédült. Hullámzottak a könyvsorok, ki- meg behajoltak a falak.- Szédülsz még?- Már nem.- Ezt a vodkát a konyhában találtam. Iszol?- Talán később.- Fogsz tudni aludni?- Van luminálom.- Maradjak még?- Nem szükséges.- Aludj jól, Kazio.Még egyszer rámosolygott, aztán eltűnt a napsütötte arc, az összes napsütötte arcok a világon. Becsapódott a kapu, elment az autó, csönd lett. Rutkowski a zakójáért nyúlt, és bevett egy luminált. Egy kis vodkát ivott rá. Aztán még egyet és még egyet, és mindig ivott rá egy korty vodkát.Mintha nevén szólították volna. Fölült, kinyitotta szemét. Körös-körül mindent elöntött az ezüst ragyogás. Ezüstpohár lepte el a rendező pályaudvar rámpáit, ezüstlött a mozdonyból gomolygó füst, ezüstbe játszottak a tehervagonok. Mindenütt őrszemek álltak. A vonat néma volt, a mozdonyból hang nélkül tört ki a gőz. Csak egyszer futott föl a holdsütötte égre egy gyereksikoly, aztán újra csönd lett, hűvös kagylóragyogás.- Kazio! - kiáltotta valaki.A mozdonytól számított negyedik vagonnak félig nyitva állt a tolóajtaja. Ott állt Jadwiga. A Hold volt a bolygója. Bőre magába itta fényét, feltündöklött, átderengett a ruhán. Teste e halotti világításban is bőven termőnek és televénynek látszott, mint a bibliai ősanyáké, akiknek öléből benépesült a föld.- Kazio! - kiáltotta újra. - Gyere velünk!Már majdnem elindult, de észbe kapott. Egy sóraktár tövében állt, a holdárnyékban; tízlépésnyire, az épület sarkánál, állt az őr. Megtorpant. Nem mozdult. Körös-körül ki volt szóródva a só. Ha csak egy lépést tesz, megcsikordul a talpa alatt.- Kazio! - hívta még egyszer Jadwiga.Lélegzeni se mert. Kijött egy vasutas, jelt adott; német tányérsapka volt a fején, de ugyanolyan narancspiros szvettert viselt, mint a poznańi fiú. Ezüst gőz szállt föl a mozdonyból. A szerelvény megrándult, és döcögve elment.Kifűzte cipőjét, és lábujjhegyen, harisnyásan indult a holdfényben sötétlő, rommá lőtt város felé. Útközben szembetalálkozott egy német járőrrel; a katonák az arcába világítottak, észrevették harisnyás lábát, és félcipőjét a hóna alatt, de nem szóltak semmit, csak néma megvetéssel intettek, hogy mehet.
1962 Az utolsó vonatMélyen alatta, az erdő lábánál, majdnem kihaltnak látszott a város. Üres utcákon üres házak; a délutáni napfényt visszaszikrázták rá az üres ablakok. A vasútállomás körül már volt némi mozgás, a peronon pedig csak úgy hangyállottak a menekülők. A hegyekben olykor-olykor felbrummogott a tüzérség; moraja végighullámzott a tömegen, átrendezte s még összébb sűrítette részecskéit, mint a vízhullámok a parti fövenyt. Egy fűcsomóval megtisztogatta csizmáját, aztán leereszkedett a meredeken.Nagyot került, hogy a büféhez jusson, de a büfé már be volt zárva. Továbbment, befurakodott a restibe. Már itt sem volt kiszolgálás. Az asztaloknál a jobb módú családok ültek, s nem batyukból, hanem monogramos bőrtáskákból ettek, és termoszból ittak utána feketét. Visszament a peronra. Megkereste a trafikot. Itt sem volt már semmiféle áru, csak néhány napkifakította képes levelezőlap, a r. k. plébániatemplom, a takarékpénztár előtt álló Bem-szobor és a városka fölött magasló Herman Ottó-kilátótorony látképével.A trafikosnő azonban még a helyén volt, és kisírt szemmel rúzsozta a száját.- Cigaretta már nincs? - kérdezte a hadnagy.- Csak ami az üveg alatt van.- De az biztosan nem eladó.- Maga fénypofa - nézett rá könnyben úszó szemmel az asszony. - Mit gondol, kinek tartogatom ezeket?Két napja nem volt cigaretta a szájában. Megvette az összes dobozt, és teletömte velük a zsebeit. Mohón rágyújtott.- Megy még vonat? - kérdezte odavetve.- Talán Váradra - mondta a trafikosnő.- Mikor indul?- Talán mindjárt - mondta a trafikosnő. - De a katonaruhásokat leszedik róla a csendőrök.- Csak úgy kérdeztem - monda. - Én a frontra megyek.- Oda lehet - mondta az asszony, s egy pillanatra rajta felejtette kipirosodott szemét. - Tudniillik nekem civil ruhám már nincs.- Minek az nekem? - kérdezte fáradtan.- Már odaadtam mindent, ami az uramtól maradt.- Úgyis mindegy - mondta a hadnagy. - Váradon újra átfésülik a vonatot.- Civilben azért el lehet tűnni - mondta a trafikosnő.- Civilben igen - mondta a hadnagy.Észrevette, hogy bal kezével idegesen dobol a könyöklőn. Gyorsan eldugta kezét. Észrevette, hogy tekintete nyugtalanul kalandozik ide-oda. Erőt vett magán, és szembenézett a tömeggel. Mint akinek nincs jobb dolga, unottan nézelődött. Akkor vette észre a lányt.Előbb csak egy barna foltot látott. Aztán egy lesült, fiatalka arcot. Aztán - mint amikor beállítunk egy messzelátót - kiélesedtek az arc vonásai. Úgy látta, hogy nagyon szép a lány. Ilyen szépet talán még nem is látott. Úgy látta, hogy a lány is őt nézi, ámbár lehet, hogy ebben tévedett. Talán azt nézte, jön-e a vonat. Talán nem is nézett semmit. Mégis, az ember nagyon messziről is megérez magán egy tekintetet.- Ha valaki akar - mondta a trafikosnő -, el tud bújni a széngúlák közé.- Köszönöm, hogy szólt - mondta a hadnagy szórakozottan.- És aki ügyes - folytatta a trafikosnő -, az a mozgó vonatra is fel tud ugrani.- Az nem is olyan nehéz - mondta a hadnagy, és nézte a lányt.- Hát akkor menjen - nógatta a trafikosnő. - Mit ácsorog itt?Beköszönt neki az ablakon. Már nem volt könnyes a szeme, de a rúzs egészen széjjelkenődött a száján. A hadnagy elindult a lány felé.- Hová megy? - kiáltotta a trafikosnő, és kidugta a fejét a kisablakon. - Nem arra kell menni!Már az előbb kiszemelt egy élén álló ládát a lány padja mellett. Amikor sikerült odavergődnie, hasra fektette a ládát, és leült. Szemhéja alól látta, hogy a lánynak megrándul a keze. Fehér csipkekesztyűt viselt, és a kis likacsokon átsötétlett a napbarnította bőr.Egy ideig nem mert megszólalni. Még odanézni se mert, s a lány sem nézett rá. Szemüknek valamilyen belső parancsszó kiadta a tilalmat, mintha egyetlen összenézésükből végzetes és kiszámíthatatlan események származnának. Tőszomszédban ültek, egy lélegzetvételnyire; ahol a legszorosabb volt a közelségük, ott egy fejsze foka is csak szűken fért volna át... A hadnagy eltaposta a cigarettacsutkát. Újra rágyújtott, s mielőtt zsebre tette volna, szokása szerint megzörgette a gyufaskatulyát. Talán ebből a zörgésből sikerült erőt merítenie; egy centiméterrel közelebb hajolt a lányhoz, s azt mondta, egészen halkan, maga elé:- Engem Ott Albertnak hívnak.A lány nem szólt semmit. Mozdulni se mozdult, csak az ujjait húzta be a tenyere alá. A hadnagy várt egy ideig.Aztán azt mondta:- Nem akarok magától semmit. Csak egy pár percig beszélgessen velem.Erre sem jött válasz. Megint várt egy kicsit. Most már nehezebben ment a megszólalás, mert a balsiker azt a kevés biztonságát is kikezdte.- Legalább a nevét mondja meg - mondta aztán.A madár, mikor felröppenni készül, nem változtat a testtartásán, és mégis tudjuk, hogy mindjárt elrepül. A leány se mozdult, de bőre alatt átrendeződtek és megfeszültek az izmok; a hadnagy megijedt, és gyorsan elkezdte mondani:- Ne menjen. Inkább nem kérek semmit. Csak egyszer nézzen rám. Ha idenézett, becsületszavamra békében hagyom.A lány habozni látszott, aztán lassan ránézett. Ez a mozdulat akkora erőfeszítésébe került, mintha egy márványszobor fordította volna el a fejét, de a hadnagy végre látta őt, egészen közelről.- Köszönöm - mondta.Már az ősz szívében járt az idő. A peron üvegtetejét bearanyozta a délutáni nap, s odaát, a síneken túl, aranyba öltöztek a gesztenyefák. A hegyekből idemorajlott az ágyúdörgés, mintha valahol messze meg-megroppanna a föld, de most ebben sem volt semmi ijesztő. A hadnagynak beszáradt a torka. Ilyen szépet még nem látott, mint ez a lány. Bőrének barnasága világítani kezdett a kései napsütésben, melynek - úgy rémlett - rokona. Már nem is kívánt többet. Csak ülhessen itt, csak láthassa őt. Csak ez ne fusson el, ez a perc.Ekkor azonban a tömeg, mely egyre szaporodott számban, s a peron korlátjánál már ikrássá tömörült, hirtelen fellazult, szétvált, s egy kakastollas fegyveres járőrnek nyitott utat. Hat szuronyos katona jött, félhold alakú táblával a nyakában. A táblára rá volt írva: "Tábori csendőr." Egy cingár, szemüveges zászlós vezette őket. Rajta nem volt tábla. Nem is volt nagyon katonás. Egy pattanásos, stréber diákra emlékeztetett, aki minden tárgyból jelesre akar vizsgázni, de épp ez az igyekvése volt félelmetes. Szeme ide-oda villant. Mindenkit kétszer nézett meg: előbb végigmérte nagy egészében, aztán belemeredt az arcába, és farkasszemet nézett vele. Őket kettőjüket mindjárt kinézte magának, de azért továbbment, elveszett az utasok között, s csak később fordult vissza. Most már odajött. Megállt előttük. A hadnagyot nézte, de a lánytól kérte el az iratait.- Mi a neve? - kérdezte.- Hisz ott van - mondta a lány.- Csak tessék felelni, amit kérdezek.A lány meghallotta a gyufaskatulya zörgését. Nem felelt. Elpirult. Egy kicsit messzebb rukkolt a hadnagytól, s csak azt mondta:- Barta Mária.- Anyja neve? - kérdezte a zászlós.- Liebgott Paula.- Mikor született?- 1926. augusztus negyedikén.- Utolsó bejelentett lakása?A lány megmondta, a zászlós tovább kérdezett. Eközben hat emberéből három odasodródott a hadnagy oldalához. Most már körülállták mind a heten. Nem közeledtek, de nem távolodtak. Nem figyelték, de szemmel tartották. A zászlós azt kérdezte:- Együtt vannak?A lány megint elpirult. Egy kicsit gondolkozott. Azt mondta:- Nem.- De beszélgettek - mondta a zászlós.A lány gondolkozott.- Én nem beszélgettem senkivel - mondta.- Hová utazik?- Budapestre.- Kihez?- Az édesanyámhoz.- Az anyja Pesten lakik?- Nem - mondta a lány. - Csak előreutazott a két kis húgommal.- Mi az ottani címe?- Vámház tér 6.- Ismeri a házat?- Ott jártam iskolába.- Hová néznek az ablakok?- A Citadellára - mondta a lány.- Tessék - mondta a zászlós, és visszaadta az iratokat.Őhozzá nem volt ilyen udvarias. Harmadik személyben beszélt vele. Tehát a hadnagy úr sem ismeri a kisasszonyt. A hadnagy úr csak cigarettát akart venni. A hadnagy úrnak eszébe sincs elutazni. Sőt a hadnagy úr útban van az első vonal felé.Amikor eddig jutott a kérdezősködésben, egy lépéssel közelebb lépett. A hadnagy nem látta, de érezte, hogy az emberei is összébb zárkóztak, mint egy harapófogó.- És hol az alakulata a hadnagy úrnak? - kérdezte a zászlós.- Itt - mondta a hadnagy.- Hol itt? - kérdezte a zászlós.- A Fő téren - mondta a hadnagy. - A szobor előtt.- Milyen szobor van a Fő téren?- Nem nagyon néztem - mondta a hadnagy. - Azt hiszem, Bemé.- Igen - mondta a lány.- Ne tessék zavarni a hadnagy urat - szólt rá a zászlós. - És hol áll a szobor?- A takarékpénztár előtt - mondta a hadnagy.- Ott - mondta a lány.- Ne maga feleljen - mondta a zászlós. - És mit csinálnak ott a hadnagy úr emberei?- Várnak - mondta a hadnagy.- Mire? - kérdezte a zászlós. - A hajnali harangszóra?- Az indulási parancsra - mondta a hadnagy.- És milyen messze van ide az a szobor? - kérdezte a csendőr zászlós.- Tízpercnyire - válaszolt a lány.- Hallgasson - szólt rá a zászlós. - Nem magát kérdeztem.- Tízpercnyire - válaszolta a hadnagy.- Nagyszerű - mondta a zászlós. - De én se most estem le a karácsonyfáról. Megkérhetném a hadnagy urat, hogy maradjon itt?- Itt maradok - mondta a hadnagy.A csendőr zászlós valamit súgott az egyik emberének, aztán elindult a kijárat felé. A lány körülnézett. Nem látott katonát a közelükben. Felsóhajtott.- Elmentek?A hadnagy körül se nézett. Azt válaszolta:- El.- Mi volt ez? Altiszt?- Zászlós - mondta a hadnagy.- És mit akart azzal a karácsonyfával?- Viccelt - mosolygott a hadnagy.- Szabad neki magával viccelnie?- Egy tábori csendőrnek mindent szabad - mondta a hadnagy.- Még egy hadnaggyal is szabad viccelnie?- Még egy ezredessel is - mondta a hadnagy. - Csak Máriának hívják, vagy becézni szokták valaminek?- Csak Máriának - mondta a lány. - Biztos, hogy elmentek?A hadnagy úgy tett, mintha nagyon alaposan körülnézne. A rézvörös csendőrtollak hol itt, hol ott villantak ki a sokaságból, de mindig ott köröztek az ő helyük körül.- Biztos - mondta. - Félt?- Csak magát féltettem.- Nagyon féltett?- Egy kicsit - mondta a lány.- Nem nagyon féltett? - kérdezte a hadnagy.- De nagyon - mondta a lány.- Én is nagyon féltettem magát - mondta a hadnagy. - Nagyon, nagyon, nagyon.Hallgattak egy kicsit. A hadnagy kezében megcsörrentek a gyufák. Rágyújtott.- Milyen sokat szív - mondta aggodalmasan a lány. - Azt hittem, katonaszökevény.- Hol sült le ilyen szépen? - kérdezte a hadnagy.- Miénk itt a strand - mondta a lány. - Most kimegy a frontra?- Ki - mondta a hadnagy. - Volt már szerelmes?- Csak a vőlegényembe - mondta a lány. - Úristen, ha valami baja történik.- Ki volt a vőlegénye? - kérdezte a hadnagy.- A patikusfiú - mondta a lány. - Nem engedem, hogy a frontra menjen.- Szakítottak? - kérdezte a hadnagy.- Mást vett el.- Miért? - kérdezte a hadnagy.- Itt csak egy nagyon ócska kicsi strand van - magyarázta a lány. - Tizenkét kabin meg egy repedt medence, sokszor nincs is benne víz. A legtöbben nem is fürödni jártak oda.- Hát miért?- Más miatt - mondta a lány, és elpirult. - Az egész város azt leste, hogy ki jár a strandra és kivel. "Strandolni" itt annyit jelent, hogy... Érti?- Értem.- A patikuséknak nem nagyon voltam szimpatikus. Aztán mondani kezdték, hogy aki a strandon dolgozik, az nem őrizheti meg a tisztaságát... De ebből egy szó sem igaz. Elhiszi?- Elhiszem - mondta a hadnagy.- Lehet, hogy csak ürügy volt az egész, mert pénzes lányt akartak a fiuknak - mondta a lány. - Jaj istenem - tette hozzá. - Miért nem száll föl velem a vonatra?- Mert nem lehet - mondta a hadnagy. - Szerette?Zörgött a doboz. Rágyújtott. A lány rosszallással nézte a cigarettáját.- Nem szívemből szerettem - mondta aztán. - Ő is csak egyet akart volna tőlem. Csak strandolni lett volna kedve... De én csak azé tudnék lenni, akit nagyon szeretek, és akihez hozzámegyek. Elhiszi?- El - mondta a hadnagy.- Előbb egy kisfiút szeretnék, aztán egy kislányt. Az se baj, ha egészen közönséges, olyan semmi különös gyerekek. Aztán megint egy fiút, de olyant, akinek valami tehetsége van.- Mihez?Az öreg gesztenyefák már elvetették árnyékukat. A lány borongva nézte a lehullott avart, melynek aranyszíne rézvörösbe fordult.- Még nincs eldöntve. Vagy hangszerhez, például hegedűhöz, vagy pedig az énekléshez legyen tehetsége... Magának melyik tetszik jobban?- Talán a hegedű - mondta a hadnagy.A lány elgondolkozott.- Most már nekem is az kezd tetszeni - mondta aztán. - Én elkísérném, országról országra, és egészen hátul ülnék, és megtapsolnám, mint a többiek. És senki sem tudná, hogy az anyja ül ott. Még ő maga sem.- Ő sem? - csodálkozott a hadnagy. - Miért nem?- Nem is tudom. Talán, hogy ne legyen lámpaláza. Én még levetkőzni is szégyellek a mamám előtt.- És hogy akarja ezt csinálni?- Azt se tudom. Talán titokban utaznék utána. Mindig egy nappal később, mikor a fényképét már közlik a lapok.- Furcsa lány maga - tűnődött a hadnagy. - Szeretne utazni?- Nagyon.- Hová?- Hová is? Mindenhová.Sóhajtott egy könnyűt, majdnemhogy vidámat.- Most úgyis vége lesz a háborúnak, és akkor kinyílik az egész világ. Örökké lehet lesz utazni, mert úgysem lehet többé háború.- Miért ne lehetne többé háború? - kérdezte a hadnagy.- Mert a háborúk a határok miatt vannak, és ezentúl nem lesznek határok sehol. És ha nincs határ, nem lehet háború.- Azt hiszi? - kérdezte révedezve a hadnagy.- Miért? Maga nem hiszi? - nézett rá kikerekedő szemmel a lány.- De elhiszem - mondta egy kis gondolkozás után a hadnagy, és félrefordult, mert az egyik vöröstollas épp elébe tolta a képét. Kezében megzörrentek a gyufák.Aztán arról beszélt a lány, hogy mi lesz, ha véget ér a háború. Milyen csönd lesz ezen az állomáson. Milyen pontosan járnak majd a vonatok. Mekkora békesség lesz fenn a hegyekben, ahol most a tüzérség mennydörög. Aztán megkérdezte:- És magának mi a vágya?- Hogy mi? - tűnődött a hadnagy. - Nem valami sok.- Tudom - mosolygott a lány. - A cigaretta.- Igen - mondta a hadnagy. - A cigaretta.- Azon mi a jó?- Még nem gondolkoztam rajta.- Hát tessék - mondta a lány. - Gondolkozzon.A hadnagy mélyre szívta a füstöt, és gondolkozott.- Például az is jó rajta, hogy mindig kéznél van.- És? - kérdezte a lány.- És elfér az ember zsebében.- És?- És az a jó rajta, hogy jó.- Most borzasztó okosat mondott - mosolygott a lány.- Borzasztó okosat - mosolygott a hadnagy is maga elé. - Maga nem is érti, milyen nagy okosság ez. Mert az ember úgy is élhet... Másképp, mint maga. Hogy nincs neki semmije, senkije. Hogy folyton azt hiszi: mindjárt itt a vég. Még öt perc, vagy tíz perc, vagy egy negyedóra... És akkor rágyújt, eldobja, megint rágyújt. Hogy minden percre jusson valami jó, ameddig él.Elhallgatott. A lány is hallgatott. Aztán egy kis hegyes pillantást vetett oda neki.- De most már van valakije - mondta.- Most már van.- És nincs több szükség erre a csúnya büdösségre.- Nincs.- Hát akkor tessék szíves lenni ideadni a cigarettákat.Még a zsebeit is kiforgatta. Összenyalábolta a dobozokat, és odavitte egy kövér cigányasszonynak, aki egy óriási rongybugyor tetejében ült. Visszajött, és végignézett rajta.- Ezt is oltsa el.Még egyet szívott rajta, aztán eltaposta.- Nem fog hiányozni?- Nem.- Érek annyit, mint egy cigaretta?- Százmilliószor annyit.Ültek, hallgattak. Olyan mély lett bennük a csönd, mintha már mindent elmondtak volna egymásnak. Jó volt így hallgatni. Nem vágytak semmi másra. A háború végeiglen, egy egész örökkévalóságig elültek volna így. De ebbe a finom csöndbe egyszerre belezümmögött valami. Nem is zümmögött, inkább ketyegett, alig észrevehető zajjal, akkorával, mint a vízcsöpögés. A tömeg ettől is megmerevedett, elcsöndesült és figyelt, s amikor már tisztán kivehető lett a zakatolás, hirtelen nekilódult. Őket is elkapta, fölemelte és a vonat felé sodorta a rohanás; rögtön elvesztették egymást. A hadnagy megpróbált utat keresni a lányhoz, de nem látta sehol. Cekkerek úsztak a levegőben, gyerekek sivalkodtak a lábak alatt, sóder fröccsent szét a futók lépéseitől; s ebből a sűrű emberszövedékből, mint a keresztöltés vissza-visszatérő szálai, itt is, ott is, előötlöttek a rőtvörös kakastollak.Végre megtalálta a lányt. Az egyik ablakból hajolt ki, és intett neki.- Jöjjön közelebb - mondta, amikor odaérkezett.Közelebb ment, egész az ablakig.- Nem magát keresik ezek a katonák? - kérdezte súgva a lány.Azt mondta, nem.- Hát akkor miért nem jön velem?Mert nem lehet, azt mondta.- Muszáj visszamennie a frontra?Azt mondta, muszáj.- És nem lehetne valami kifogást találni? - kérdezte a lány.- Milyen kifogást? - kérdezte.A lány elgondolkozott. Egy kis idő múlva földerült az arca, és megkérdezte:- Nem lehetne például szabadságot kérni?- Azt megpróbálhatom - mondta a hadnagy.Megszólalt egy síp. A szerelvény megrándult, és csigalassúsággal gurulni kezdett.- No tessék - mondta a lány. - És kitől függ ez?- A parancsnokomtól.- Ő adja az írást?- Nem - mondta a hadnagy. - Azt az ezredparancsnokom adja.Lassan vele ment a vonattal. Együtt a búcsúztatókkal, az integető gyerekekkel, a nagy mellű, zokogó öregasszonyokkal, a lobogó zsebkendőkkel, a rozsdavörös kakastollakkal.- És ő alá fogja írni?- Azt nem tudom - mondta a hadnagy. Már meglehetősen sietnie kellett. - Nem csak tőle függ.- Hanem még kitől?- A tábornokunktól.- És ő nagyon szigorú ember?- Nem olyan nagyon - mondta a hadnagy.- Hát akkor aláírja! - kiáltotta a lány.- Talán aláírja! - kiáltotta a hadnagy.- Miért csak talán!? - kiáltotta a lány.- Majdnem biztos, hogy aláírja! - kiáltotta a hadnagy.A vonat elment.A hadnagy megállt. Zihált. Integetett. Intett, míg csak el nem tűnt a lány napbarnította arca. Aztán már csak a karját látta, egy aranyszín kart a sok szürke kar között. Aztán az is eltűnt. Zsebébe nyúlt, rá akart gyújtani. Megzörgette a gyufaskatulyát, de nem volt egyetlen cigarettája sem.
1962 Meddig él egy fa?Bánné villanyt gyújtott. Odakint még világos volt, de amióta közeledett a front, inkább elébe ment a sötétségnek. Kiváltképp ma, amikor egyedül volt itthon, s odakint olyan sűrűn gomolygott a köd, hogy az ablakból néhány lépésnyire mintha eltűnt volna a kerítésük.Elővette a nagy zsírosbödönt meg a zománclábasokat. Szódát tett a tűzhelyen lobogó vízbe, amikor kopogtak. Összerezzent. Félrehúzta a függönyt.Nem németek voltak. Egy asszony állt a küszöbön, egyedül.- Itt laknak, kérem, Bán Sándorék?- Én vagyok Bánné - mondta Bánné.Mindene divatjamúlt volt az érkezőnek. Ápolatlan haján - mely épp feleútján járt az őszülésnek - fazék formájú filckalap ült, amilyent csak húsz évvel ezelőtti filmeken látni. Ódivatú esernyőjének papagájfejben végződött a nyele, két fekete bors üvegszemmel, melyek hűdésesen néztek kétfelé.- A hirdetésre jöttem.- Miféle hirdetésre? - csodálkozott Bánné.Csak kora tavasszal és ősz utóján hirdettek: télen soha. Az érkező azonban kinyitotta buggyos retiküljét, mely úgy tele volt kacatokkal, használati és emléktárgyakkal, mintha mindenét magánál hordaná, és elkezdett kirakodni. Egy elsárgult szalaggal átkötött levélcsomót, lejárt zsebnaptárakat, fényképeket, orvosságosfiolákat, használt mozijegyeket és egy üres, de még szagló parfümszórót. A fényképeken tollas kalapú fiatalasszony volt látható, hol egy farkaskutyával, hol nélküle, de arca már elmosódott, a sarkok felmolyhosodtak.Nikkelpénzek, zsuzsuk és kulcsok csörgése közben az őszülő asszony végre megtalálta a gyűrött újsághirdetést, melyen már csak a nagybetűs szavak voltak olvashatók: Bán Sándor facsemete-kertészete, Tét.- Ez mi vagyunk - mondta Bánné. - De az uram nincs idehaza.- Csakhogy én az ötórással haza szeretnék menni.- Addig nem lesz vissza - mondta Bánné. - Bement a faluba, mert holnap disznót ölünk.Az asszony ereje vesztetten nézett körül. Sápadt arcáról, mint egy málló vakolatú falról, pikkelyekben pattogzott a púder. Semmiféle érzelemnek nem adta jelét, de épp e lárvaszerűségben volt valami megindító, mint amikor egy belisztezett arcú bohóc könnyek nélkül sír.Bánné az árakat se tudta. Még csak másfél éve voltak házasok. Az ura a széltől is óvta, s csak szép időben s legföljebb ojtani vitte ki magával a faiskolába. De azért így szólt:- Mivel szolgálhatnék?- Vásárolni akarok valamit - mondta az őszülő asszony.- Díszfáink nincsenek - mondta Bánné. - Csak gyümölcsfacsemetéink.- Nekem mindegy - mondta bizonytalanul a vásárló. - Csak szép legyen.- Vannak négyéves suhángjaink - mondta Bánné.- Hát nem tudom - mondta az asszony, ugyanolyan bizonytalanul nézve maga köré, mint az előbb. - Én valami nagyobbat szerettem volna.- Az uram szokta intézni - mondta Bánné. - De ha várni tetszik egy kicsit, majd körülvezetem.Kiforrázta a lábasait. Tiszta kendővel kitörölte őket, aztán kiloccsantotta az udvarra a vizet. Élettel teli kis asszony volt, minden porcikája kerek, és mindent olyan kerek mozdulatokkal és olyan gyönyörűséggel csinált, hogy az ember nem tudta róla levenni a szemét. Az idegen asszony meg se mert szólalni addig, míg szárazra nem törölte a kezét.- Maga gyereket vár? - kérdezte akkor.- Igen - mondta Bánné.- Mehetünk? - kérdezte az asszony, és karjára akasztotta a papagájt.Sár volt. Magas sarkú cipőjében billegve járt. Vagy öt percig mentek, hegy iránt. Mint száz meg száz halvány ceruzavonás, úgy derengtek a növendék fácskák a ködben.- Ez mind jonatán - mutatott maga köré Bánné. - Ez batul. Ez ranett. Ez london pepi - magyarázta, ahogy mentek tovább. - Itt kezdődnek a barackfák.Az asszony megállt.- Nem tetszenek - mondta. - Azt hittem, nagyobbak ezek a fák. Erősek, dúsak, hatalmasok.- Akkor tessék erre jönni - hívta Bánné. - A mandula már ötödévre hoz.- Nekem nem fontos a gyümölcs - mondta kedvetlenül az őszülő asszony. - Nincs is időm öt esztendeig várni.Megállt, ernyőjével megbökött egy fát.- Daganat van a méhemben - mondta közönyösen. - Rák.- Borzasztó - riadt meg Bánné. - És nem lehet operálni?Az őszülő asszony átható pillantást vetett rá.- Mikorra várja? - kérdezte hirtelen.- Mit? - nézett rá Bánné. - Márciusra.Az asszony továbbment. Már a parcella vége felé jártak, egy szelíden emelkedő ösvényen. Csak néhány lépésnyire lehetett látni: mint egy gyerekpelenka, olyan sűrű szövésű volt a köd.- Ez mi? - kérdezte az asszony. Ernyőjével egy fűzre mutatott, mely zörgő, csontos ágaival épp a mezsgye szélén állt.- Ez semmi - mondta Bánné. - Ez csak olyan fa.- Ez tetszik nekem - mondta az őszülő asszony, és ki-kibicsakolva előresietett. A mezsgyén végig mindenféle fák álltak, kőrisek, nyírek és füzek; még Bánné apósa ültette őket, talán szélfogónak, vagy csak, hogy legyen valami, ami a szomszéd parcellájától elválasztja az övét. Aztán ritkulni kezdtek a fák, s a domb gerincén csak egy állt, magányosan.- Az milyen fa? - kérdezte az idegen asszony.- Hárs - mondta Bánné. - De már megvan tizenöt éves.- Ezt megveszem.- Ezt? - bámult rá Bánné. - Talán tüzelőnek?- Dehogy - mondta az asszony. - Így.- Nem értem - mondta Bánné. - Ezt már nem lehet innen máshová ültetni.- Nem is akarom máshová ültetni.- Hát mi legyen vele?- Semmi - mondta az őszülő asszony. - Mennyi az ára?- Itt tetszik akarni hagyni? - álmélkodott Bánné. - Ilyet még nem is hallottam.- Itt marad, ahol van - mondta az őszülő asszony. - De azért az enyém.Bánné tanácstalanul állt. Bárcsak itthon volna az ura! Ő is a fát nézte, mely nem volt túlságosan magas, de csúcsa mégis elveszett a ködben. Karcsú törzsű, egyenes növésű példány volt, mint egy életrevaló, izmos, de nem nagyon szép kamasz.- Pont ilyet akartam - mondta az őszülő asszony. - Mit kérnek érte?- Mindig az uram intézi - mondta Bánné zavartan. - De még egyet sem adott el ezek közül.- Nem jövök még egyszer - mondta az ősz hajú asszony. - Akármit kér, megadom az árát.Egy kis csönd lett. Rossz évük volt a háború miatt. Nagyon kellett a pénz.- Száz pengő - mondta, csak úgy találomra. - Hogyha nem lesz sok.- Rendben van - mondta az ősz hajú asszony.Még egyszer végignézett a fán, aztán ernyőjével megdöfködte a töve körül a földet, és elindult a ház felé. Másodszor is kirakott a táskájából mindent, és letett egy százast a konyhaasztalra.- Azt akarom, hogy vigyázzanak rá - mondta aztán.- Nincs mire vigyázzunk - mondta Bánné.- Azt is megfizetem - mondta az asszony.- Azért nem jár fizetség - mondta Bánné.- Trágyázzák is - mondta az őszülő asszony. - Elég lesz egy évre húsz pengő?- Ne tessék fizetni - mondta Bánné. - Nem lesz annak a fának semmi baja.Az idegen asszony még egyszer kirakta a retiküljét, és hat tízpengőst számolt az asztalra.- Három évre kifizetem az ápolási díjat - mondta -, de ígérje meg, hogy szépen gondját viseli.Bánné köhintett.- Megígérem - mondta rekedten.Az őszülő asszony elővette tükrét, s egy piszkos puffal kipúderezte arcát. Aztán megint végignézett Bánnén.- Megmozdult már?Bánné megint köhintett.- Meg.Az asszony elindult, visszafordult.- Meddig él egy hárs? - kérdezte.- Sokáig - mondta Bánné.- Mégis? - kérdezte az őszülő asszony. - Száz évig is?- Még annál is tovább.Az őszülő asszony biccentett. Karjára akasztotta az ernyőt, és kiment.- Öntözzék is! - mondta szigorúan. Az ajtóból még egyszer visszanézett Bánnéra.- A viszontlátásra - mondta, de nem nyújtott kezet, és nem is nézett többet vissza. Ernyője hangosan kopogott a téglajárdán.Bánné állt egy kicsit, aztán eltette a pénzt. Az a hír járta, hogy a visszavonuló német csapatok minden élő állatot elrekvirálnak. Munkához látott. Könnyen és kecsesen végezte dolgát, látszatra fáradtság nélkül, mint egy táncosnő, aki füllel nem hallható zenére mozog.
1962 Nincs bocsánatHúsz forintot adtam a két ápolónak, akik hordágyra tették, és levitték a mentőautóba. A klinikán is adtam húszat-húszat a nappalos és az éjszakás nővérnek, és megkértem őket, hogy vigyázzanak rá. Azt mondták, hogy ne féljek semmitől, ők félóránként be-benéznek hozzá, habár szerencsére nem eszméletlen a beteg. Másnap vasárnap volt, bemehettem hozzá látogatóba. Még mindig eszméletén volt, de már alig beszélt. Csak az ágyszomszédjától tudtam meg, hogy az ápolónők feléje sem néztek, ami nem is csoda, mert kettejükre százhetven beteg jut, s ráadásul az orvosok sem nyúltak hozzá, azzal, hogy majd hétfőn alaposan megnézik. Ez mindig így szokott lenni, mondta a szomszéd, amikor szombat délelőtt hoznak be beteget.Kimentem a folyosóra, és kerestem a nővért, de egyiket sem találtam meg a tegnapiak közül. Nagy nehezen előkerítettem a vasárnapi ügyeletes nővért, neki is adtam húsz forintot, és megkértem, hogy nézzen be időnként az apámhoz. Az orvossal is szerettem volna találkozni, mert egy százforintost még odahaza borítékba ragasztottam, de a nővér azt mondta, hogy az orvost transzfúzióra hívták a női kórterembe, bízzam rá, majd ő szól neki. Visszamentem a betegszobába, ahol a szomszéd megnyugtatott, hogy az inspekciós orvos úgysem ér rá kivizsgálni a beteget, tehát nem is baj, hogy nem tudtam átadni a pénzt. Úgyis csak holnap, amikor majd bejönnek az osztályos orvosok, lesz idejük foglalkozni vele.- Nincs valamire szükséged? - kérdeztem.- Köszönöm, nem kell semmi.- Hoztam néhány almát.- Köszönöm, nem vagyok éhes.Még egy óra hosszat ültem ágya szélén. Szerettem volna beszélgetni vele, de már nem volt miről. Egy idő múlva megkérdeztem, nincsenek-e fájdalmai. Azt mondta, nincsenek. Erről sem kérdezősködhettem többet. Egész idő alatt hallgattunk. Nagyon szemérmes és zárkózott volt köztünk a viszony, mindig csak tényekről beszélgettünk egymással, de azok a tények, melyeket tegnap még szóba hozhattunk, mára eltörpültek, és semmivé váltak. Érzelmekről pedig sohasem esett szó miköztünk.- Hát akkor megyek - mondtam később.- Menj csak, fiam - mondta.- Holnap bejövök, és beszélek az orvossal.- Köszönöm - mondta.- Csak reggel jön az osztályos orvos.- Nem olyan sürgős - mondta, s a tekintete az ajtóig kísért.Reggel hétkor fölhívtak, hogy az éjszaka folyamán meghalt. Amikor beléptem a 217-esbe, már másvalaki feküdt a helyén. Az ágyszomszédja megnyugtatott, hogy nem szenvedett semmit, csak sóhajtott egyet, és vége lett. Gyanítottam, hogy a szomszéd talán nem mondott igazat, mert az jutott eszembe, hogy én is ezt mondtam volna az ő helyében, de aztán igyekeztem elhitetni magammal, hogy a szomszéd mégsem csapott be, és csakugyan fájdalom nélkül halt meg az apám.Nagyon sok formalitást kellett elintézni. A fölvételi irodában odalépett hozzám egy ápolónő - de sem a szombati, sem pedig a tegnapi ügyeletes, hanem egy eddig nem látott nővér -, és átadta apám aranyóráját, szemüvegét, pénztárcáját, öngyújtóját és azt a zacskót, amiben az almák voltak. Húsz forintot adtam neki, és tovább diktáltam az adatokat. Ezután egy bőrsapkás férfi lépett hozzám, és ajánlkozott, hogy megmosdatja, megberetválja és felöltözteti a testet. Ő mondta így, hogy a "testet", amivel bizonyára azt akarta érzékeltetni, hogy a szóban forgó személy nem él ugyan már, de mégsem egészen holttest, amíg mosdatva és öltöztetve nincs.Nálam volt még a borítékba ragasztott százforintos. Ezt átnyújtottam neki. Fölszakította, belenézett a borítékba, aztán lekapta fejéről a bőrsapkát, és nem is tette többé föl a jelenlétemben. Azt mondta, hogy nagyon szépen el fog rendezni mindent, csak küldjek be ruhát és tiszta fehérneműt, egészen biztosan meg leszek elégedve. Azt válaszoltam, hogy délután behozom a fehérneműt és egy sötét öltönyt; most azonban szeretnék odamenni hozzá.- Meg akarja nézni a testet? - kérdezte megütődve.- Meg akarom nézni - mondtam.- Jobb lenne aztán - tanácsolta.- Most akarom látni - mondtam. - Nem lehettem mellette, amikor meghalt.Vonakodva bár, de elvezetett a hullaházba, egy különálló épületbe, a klinikakert közepén. Nagyon erős, ernyőtlen villanyégő világította meg a pincét. Betonlépcsőn kellett lemenni, s a betonpadlón, mindjárt a lépcső tövében hanyatt feküdt az apám. Lába szétvetve, karja kitárva, ahogy csataképeken festik a hősi halottakat. De őrajta nem volt ruha, csak az egyik orrlukából állt ki egy kis vatta, egy másik pedig a bal combjához volt hozzátapadva. Úgy látszik, ott kapta az utolsó injekciót.- Most még nem lehet látni semmit - mondta a bőrsapkás mentegetőzve. A jéghideg pincében is hajadonfőtt állt mellettem. - De majd akkor tessék megnézni, milyen lesz, ha felöltöztettem.Nem szóltam semmit.- Sokáig betegeskedett? - kérdezte később.- Sokáig - mondtam.- Arra gondolok - mondta -, hogy egy kicsit lenyírom a haját. Az nagyon sokat tesz.- Ahogy akarja - mondtam.- Oldalt választva viselte a haját?- Oldalt - mondtam.Elhallgatott. Én is hallgattam. Már nem mondhattam semmit, és nem is tehettem semmit, és pénzt sem adhattam többé senkinek. Azzal sem bírok jóvátenni semmit, ha elevenen mellé temettetem magam.
1962 Levelek a kollégiumba1Ne vedd úgy szívedre, hogy Csimpisznek csúfolnak a lányok. Elhiszem, hogy sértő hangsúllyal mondják, de talán te is érzékenyebb vagy a kelleténél, hiszen először vagy el hazulról, és mindjárt tizenkettedmagaddal alszol egy szobában. Sejtettem, hogy nehéz lesz alkalmazkodnod, amiben én vagyok a hibás, aki elkényeztettelek. De egyetlen gyerekünk voltál, nehezen erősödtél, nem tehettem mást, mert anyád már akkor is inkább belül viselte a szeretetét, és nem bírta kimutatni. Te pedig olyan kis makacs voltál, például egyszer két és fél napig nem ettél semmit, pedig tényleg nem kaptunk sehol fehér pettyes, piros labdát, és amikor nem akartunk hatéves korodban iskolába engedni, úgy beleharaptál az ujjadba, hogy vérzett. Így aztán mindig a te akaratod teljesült, és nemcsak én, hanem az egész község dédelgetett, mert itthon mégiscsak apád lánya voltál, ott viszont egy a tucatból, márpedig akinek ilyen dolga volt otthon, annak kétszeresen nehéz megszokni idegenben.Az igazgatóasszonynál le van téve neked 750 Ft, amit postautalványon küldtem, váratlan kiadásokra. Rögtön vegyél belőle ugyanolyan habselyem hálóinget, amilyen a szomszédodé, és minden egyebet, hogy az alsó- és felsőruhád se jobb, se rosszabb ne legyen, mint a többieké. Itt persze esténkint üres a ház, de azért ne búsulj miattam, mert nincs miért. Ide is, oda is hívnak, mégis inkább itthon maradok, és a tévét nézem. Tudom, akárhova mennék, vagy az bántana, hogy rólad érdeklődnek, vagy pedig az, hogy anyádról nem mernek érdeklődni: minek az nekem. Most éppen az ünnepi beszédemet írom, mert meghozták a vetítőgépet, és lehet, hogy már szombaton megnyitjuk a mozit. Anyád fényképét nem találom, nézd csak meg újra a holmijaid között. 2Ma át volt a doktornőnk, megbeszéltük a Sabin-oltásokat. Mondtam, hogy a kollégium a villamos végállomásánál van, és hogy nem tudsz aludni, mert a hurokvágányban csikorognak a villamosok. Hát most mire adjak orvosságot, kérdezte. Villamoscsikorgás ellen, vagy pedig honvágy ellen? Mondtam, mind a kettő ellen. Fölírt valami enyhe nyugtatót, naponta háromszor egy szemet kell bevenni, azt mondta, ezentúl ágyúzhatnak neked. Bár így volna. Ne félj, lesz táncosod bőven, és jól érzed majd magad a táncmulatságban. Okosan tetted, hogy táncruhát vásároltál a pénzből, és a borsózöld biztosan jól áll neked, de én azt akarom, hogy habselyem hálóinged is legyen. Szerencsére ma itt járt egy kiküldött a minisztériumból, a sofőrjének adtam egy kaska tojást. Csomagot visz föl, és 800 Ft-ot a vásárlásokra. Nem tudom, minek olyan embert kiküldeni, aki nem ismeri a régebbi állapotokat. Nézegetett a halszemével, de egy jó szava sem volt a községről. Csak amikor hazahoztam vacsorázni, és összekutyultam a konyhában egy finom paprikás csirkét, jött meg végre egy kicsikét a szava. A terveimre is mintha odafigyelt volna, de lehetséges, hogy ezt csak a mi olaszrizlingünknek köszönhetem. Anyád fényképét mégiscsak itthon hagytad, mert kiesett a rajzszög, és lecsúszott az ágyad mögé a földre. A csomagban küldök sült húst, az enyhe nyugtatót és almát; abból adjál a többieknek is. 3Szombaton du. öt órakor, ha ugyan addigra kiszáradnak a falak, megnyitjuk a mozit. Ma munkaidő után az egész tanácsháza átjött velem, hogy végezzünk már a pucolással, de sajnos, ez másnak is eszébe jutott, mert a volt Hertelendy-féle pincészetből is átjöttek egy csomóan, aminek örülnöm kellett volna, ha nem lett volna köztük Zakar Pali. Épp ma kellett neki visszajönni arról a három hónapos tanfolyamról! Erről a létra tetején értesültem, papírcsákóval a fejemen, ő pedig roppant elegánsan odajött, és fölnézett, és azt mondta, üdvözöllek, Sándor bátyám, és tisztelettel jelentem, hogy megérkeztem. Én titokban azt reméltem, hogy akik annak idején felküldték arra a borászati továbbképzőre, azoknak lesz annyi eszük, hogy áthelyezzék egy másik borpincébe. Fejembe szaladt a vér, és azt mondtam, tűnj el, de rögtön a szemem elől, Pali. Sajnos, ez elég sok ember füle hallatára történt, de vessen magára, ha a történtek után még odaszemtelenkedett. Néma csönd lett. Pali kiment, én pedig minden dühömmel nekiláttam dolgozni. Vakolni is kellett, mert csupa repedés a fal, ami nem csoda, hisz már az én időmben is ebben a helyiségben volt a tánc. Anyádat is ott ismertem meg, még arra is emlékszem, hogy ki volt bontva, és csak úgy úszott körülötte a haja. Mindenki őt akarta fölkérni, mert mi, régiek, borzasztó buták voltunk, remélem, ti ezt is okosabban csináljátok. Körülbelül az volt az arány, hogy nyolcvan-kilencven fiúra jutott harminc lány, de még ennek a harmincnak a fele is petrezselymet árult, ami akkoriban nagy szégyen volt. Sokszor pedig éppen a legszebbjét és a legszebbek legjavát hagytuk ülve a lócán. Csak az számított, aki jól odasimult, vagy hagyta eltévedni a kezünket, vagy könnyű eset hírében állt; ezekért aztán tülekedtünk, még vért is ontottunk érettük. Anyád persze kivétel volt, az ő büszkeségéről még a tekintetünk is lepattant, mégis kapva kaptunk rajta, ma sem értem, miért. Írd meg, a többi lánynak van-e magas sarkú cipője, és a harisnyád megfelelő-e. Nem kell spórolni, az a halszemű mégis megemberelte magát, képzeld, lejött a drót, hogy mi leszünk az első község a megyében. Ebből kinéz egy kis pénzjutalom, és a te hiú apád azt akarja, hogy ne csak tanulásban légy első, hanem a mulatságban is. Te most vagy a nehéz életkorban, amikor az érzékenységetek óriási, és egy tűszúrásnyi sérelemre a legesztelenebb dolgokra vagytok képesek. Gondoltam is rá, hogy megleplek, és felutazom Pestre, mert hiszen én is úgy képzeltem, hogy az első bálodon apád lesz a legelső táncosod, de hát közbejött a mozimegnyitás. Anyád fényképét mellékelem. 4Rémeket látsz. Nincs semmi baj a szívemmel. Egy szem bort se látok hétszámra, és nem is dolgozom sokat. Igaz, esténként kicsit üres a ház, de ilyenkor azt mondom magamnak, hogy négy év kevesebb, mint tíz. Csupa önzésből nem erőltettelek a humánba, és csupa önzésből választottam a gazdasági technikumot, mert könyvelőt vagy statisztikust vagy adminisztrátort csinálnak belőled, vagyis négy év múlva ideveszlek magamhoz, és megint együtt leszünk, hacsak nem lesz kedved továbbmenni az agrármérnökire. Nem jó így, de mégis így kell tenni, az ember tanul, kapaszkodik, és ha valahol messze kitanult, akkor elmegy még messzebb, ahol megfizetik a tudását. Te is, Erzsim, ne fogadkozz; vagy hazajössz négy év múlva, vagy sem, ráérünk erről beszélni. Egyelőre csak Zakar Pali jött haza, és este, amikor kijöttem a tanácsból, odaállt elém a sötétben. Ő innen elmegy, azt mondta, mert úgy nem lehet élni, hogy a község első embere ne fogadja el a köszönését. Miért ne lehetne, kérdeztem, nagy község ez, elférünk benne. Mert, azt mondta, akármekkorát vétett ő ellenem, csak énellenem vétett, és mégis az egész község fogja kivetni magából... Jól van, mondtam, és meggondoltam, hogy amit én mint magánember érzek, azt a közéleti funkcióban kimutatni nem volna helyes; jól van, azt mondtam, ezentúl elfogadom a köszönésedet. Akkor, azt mondja, engedd meg, hogy hazavigyelek, Sándor bátyám. Egy vadonatúj ötszázas oldalkocsis Jawa állt az utcán; kíváncsi vagyok, miből szerezte. Köszönöm, mondtam, hazavinni nem engedem magam, viszont, ha akarsz, köszönhetsz nekem. Azt mondta, jó estét kívánok, Sándor bátyám. Azt mondtam, jó estét, Pali. De azért sokáig nem bírtam elaludni, forgolódtam, zúgott a fejem; jól jött volna az az enyhe nyugtató, amit neked küldtem villamoscsikorgás ellen. Remélem, már nem ébredsz rá fel. Miért volna baj, hogy rövid a hajad? Ne félj, lesz táncosod elég, és remekül fogsz mulatni a bálban. Sajnos, nem jött meg a film, csak jövő szombaton lesz mozinyitás. 5Te már nagylány vagy, nyitott szemmel jársz, és úgyis mindent tudsz, ami ebben a házban történt. Amit reggel írtam, csak fele volt a levélnek; okosabb lett volna, ha mindjárt a végit is megírom. Ti. én nem azért virrasztottam és forgolódtam az éjszaka, amiért elfogadtam Zakar Pali köszönését, hanem mert később este, alighogy megvacsoráltam, kaptam magam, és átmentem Gyöngyösiékhez. Az jutott eszembe, hogy Pali egész a tanfolyamig az ő kosztosuk volt, de a régi szobáját, melyet úgyis a lányukéknak ragasztottak a házhoz, időközben elfoglalta Gyöngyösiné veje meg a lánya. Gondoltam, ne legyen oka mondani Zakarnak, hogy a tekintélyem súlyát bosszúra használom; márpedig aligha akad olyan család, mely őt a történtek után szívesen látná lakónak, már rám való tekintettel is. És tényleg, amikor abba a szobába beléptem, ott szorongtak teljes létszámban Gyöngyösiék, beleértve a kétmázsás anyóst meg Zakart, nagy tanácskozásban, hogy mi legyen. Jöttömre tapintatosan elbúcsúzott az egész Gyöngyösi család, napamasszonyával, ijával-fiával, ámbár hogy Valika nem állt-e oda kívülről hallgatózni, az kérdés. A szoba egészen kicsike, legföljebb kétszer két és fél méteres, egy vasággyal és csak a legszükségesebbel bebútorozva; a mi házunkhoz mérve, mint egy ól. Díszítésül az egyik falon egy Jézus az Olajfák hegyén, a másikon Magyarország autótérképe, azonkívül a vaksi tükör sarkában észrevettem három pipacsszirmot, nyállal odaragasztva, és már egészen megfeketedve. Lehet, hogy mindez már az ifjú pár tartozéka, de hogy anyád kedves virága a pipacs volt, tudod. Apróra megnéztem mindent, a falra hengerelt mintáktól kezdve a padlódeszkából kiálló csomókig. Meglátszott a szobán, hogy tisztán tartják, mégis mindenről azt hittem, hogy piszkos, semmihez se nyúltam volna szívesen, még a nyirkos levegőt is nehezemre esett belélegezni. Anyádat úgy ismerem, mint aki borzadva állna meg ezen a küszöbön, s nem bírtam megfejteni, micsoda nagy elszántság léptette őt rajta át. Eközben teljesen kiment a fejemből, hogy mit keresek itt, nem jutott semmi az eszembe, míg csak Pali ki nem húzott zavaromból. Őneki persze mindez egészen természetes volt; ami nekem piszkos, neki tiszta és megszokott. Azt mondta, nagyon szépen köszöni, hogy eljöttem. Azt mondta, nem annak örül, hogy bocsánatot kérhet, mert aki feldúlt egy családot, ne várjon bocsánatot. Ő csak azt szeretné elmondani, hogy ami történt, nem az ő akaratából történt, ő tiltakozott és küzdött ellene, de a szervezete nem engedelmeskedett. Hazudsz, mondom neki, miért hazudsz, fiam, hisz itt már az igazság se használ, miért gondolod, hogy hazugsággal segíteni lehet. Nem hazudok, azt mondja. De hazudsz, mondom. Nem, Sándor bátyám, hidd el nekem, mondja, ő volt az első az életemben. Ez se igaz, mondom, az volt a híred, hogy minden asszonynak utánaveted magad. Akkor jobb vagyok a híremnél, Sándor bátyám, azt mondja, mert ő volt az első, és most, hogy kidobott, végem van nekem. Élsz és virulsz, mondom, mitől lenne véged. Mert, azt mondja, azóta nem bírok normálisan gondolkozni. Sándor bátyám, azt mondja, láttad azt a motort, a befizetést a bátyám adta kölcsön, és gőzöm nincs, miből adom vissza és miből törlesztem majd az OTP-részleteket. Hát akkor minek vetted, kérdem tőle, hiszen volt neked egy jóképű, szóló kismotorod. Mert eszembe jutott, milyen más volna, ha egyszer beülnék ebbe a Jawába, és megállnék Siófokon a Nárcisz előtt, és ez a hülyeség nem hagyott békén, addig kínoztam a bátyámat, három gyereke van, míg ide nem adta a pénzt. No és, kérdezem tőle, legalább bemotoroztál Siófokra? Nem. Miért nem? Nem mertem megtenni, azt mondja. No, gyerünk el innen, mondom neki, mert gondoltam, Valika már eleget hallhatott.Beültünk a motorjába, és átmentünk mihozzánk. Azt hiszem, nem szántszándékkal tettem, hogy nyitva hagytam az összes ajtókat, és felgyújtottam mindenütt a villanyt. Most aztán őrá került a sor. Mondtam, ülj csak le, fiam, de ő csak állt, váltogatta a lábát, és hunyorgott, mint egy kisgyerek, aki követ dobott a házba, és most behozták, nézd csak, fiacskám, mit követtél el. Nem nézett ki többnek tizenhét évesnél, és a kék szemével meg a szőke hajával ő volt a megtestesült szánombánom. A kék szem a gyöngém, talán mert az enyém olyan szúrós és fekete, de a tied ugyanilyen kék, az anyádé szintén, még a hivatalban is jobban örülök, ha egy kék szemű ember lép be, mint ha más. Elég az hozzá, hogy megesett rajta a szívem, és beadtam neki a vacsorám maradékát, sőt egy kis olaszrizlinget is felhoztam, de akárhogy sajnáltam, ugyanúgy utáltam is, amiért folyton hazudott. Én például elejétől fogva tudtam, hogy a Jawáját nem bankkölcsönre vette, mert akkor nekem kellett volna aláírnom a hitellevelet. Azt is tudtam, hogy ha másnak nem is, de Huszár Vince feleségének már két évvel ezelőtt dolga volt vele, mert amikor Vince rajtakapta őket, az asszony ijedtében hozzám futott. Mégse szóltam semmit, mert úgy hazudott, mintha nem szántszándékkal tenné, hanem az igazságot szeretné elmondani, de nem sikerül. Még azt is elmondta, hogy három rend ruhát, hat puplininget és nem tudom hány pár cipőt csináltatott, félig hitelbe és félig abból, amit a bátyjától és a pesti mostohaanyjától sikerült összekunyerálnia, és motorostul, mindenestül 27 000 Ft adósságot csinált. Ezt se hittem el neki, pedig tényleg új volt a ruhája meg a puplininge, és abban is volt valami valószínű, hogy egy ilyen kölyök kiöltözik, csak azért, mert hátha egyszer mégis szembejön vele az a valaki. Így minden hazugsága alján volt egy kicsike igazság, amit el kellett neki hinni, mert például az sincs kizárva, hogy még ha húsz asszonnyal volt is neki dolga, mégis a huszonegyedik lett életében az első. Megérted ezt? Azt hiszem, ezt csak később fogod igazán érteni. A bor hamar elbánt vele, még közlékenyebb, még elveszettebb, még gyerekesebb lett, a végén ráborult a kezemre, és zokogott egy sort. Sándor bátyám, azt mondja, milyen rend és tisztaság van nálad. Talán, azt mondja, nekem is lehetett volna ilyen életem. Sándor bátyám, azt mondja, én nem bírom tovább. Sándor bátyám, azt mondja, engem ő tönkretett. És mit vársz tőlem, kérdezem, talán még én vigasztaljalak? Nem, nem, azt mondja, csak arra kérlek, ne gyűlölj. Hidd el, ő is csak szánalomból volt velem, látta, hogy gyenge vagyok és elzüllök, megpróbált segíteni rajtam, de rajtam nem lehet segíteni. Ha ő segített rajtad, mondom, akkor majd segít rajtad más is. Nem, azt mondja, olyan nincsen még egy, pedig hidd el, Sándor bátyám, sose vett emberszámba. Néha csak rám nézett, sóhajtott egy nagyot, és ha kérdeztem, miért sóhajt, Annuska, mert hiszen tegezni se mertem, nem is válaszolt, csak szomorúan beleborzolt a hajamba. Fiam, mondom erre, ne kend el a dolgot, tudom én, hogy nemcsak sóhajtoztatok és hajat borzoltatok. Ez igaz, azt mondja, de hidd el, Sándor bátyám, hogy én őbenne nem is a nőt láttam, hanem azt a nőt, aki a te feleséged. Jó tipp, mondom, remek jó tipp, mondom, de akkor miért nem udvaroltál inkább nekem? Kicsúfolsz, azt mondja, te is kicsúfolsz engem, Sándor bátyám, pedig hidd el, hogy én nemcsak úgy nézek föl rád, mint az egész község, hanem azt is tudom, milyen ramaty kis senki vagyok én, te pedig a legszebb szál férfi az egész környéken. Igazad van, ha kicsúfolsz, Sándor bátyám. De hiszen látod, hogy nem csúfollak ki. De kicsúfolsz. De nem csúfollak. De igen. De nem. De igen, és jó éjszakát kívánok, Sándor bátyám.Hová rohansz, kiabáltam utána, hisz nincs is hova menned. Nekem már úgyis mindegy, azt mondja, ne piszkold be a kezedet énvelem. Elindult, megint úgy, mint egy kisfiú, akit a felnőttek kiküldenek a sötétbe. Megsajnáltam szegényt, és azt mondtam, maradj itt, fiam, nem bánom, egy éjszakát itt alhatsz énnálam. Persze, csak a verandán csináltam neki helyet. Rögtön elaludt, de én csak forgolódtam, ki-be takaróztam, aztán villanyt gyújtottam, és kimentem megnézni. Összekucorodva aludt, mintha nem is egy férfi, hanem egy rongycsomó feküdt volna a csíkos fürdőköpeny alatt. Mi ez, gondoltam, mi ez, hol itt a magyarázat? Még te sem tudhatod, Erzsim, milyen becsvágyó anyád van. Csupa erő és csupa büszkeség az erejére, de soha-soha nem volt benne egy mákszemnyi szánalom se. Még téged, még saját magát se sajnálta soha. Hát akkor ezt a kölyköt miért? Próbáltam őt az anyád szemével nézni, de nem bírtam kisütni semmi okosat. A szép új ruhája oda volt lökve a nádszékre; rendesen föltettem a vállfára, mit csináljak, ez a véremben van. Megint nem bírtam elaludni, és újra átolvastam a leveledet, mert mindig a leveledet szoktam olvasni elalvás előtt. Rejtély, hová tűnt el az a fénykép. Még egyszer fölkeltem, tűvé tettem mindent, de nem találtam meg. Nem is találhattam, mert biztosan emlékszem, hogy borítékba tettem, sőt arra is, hogy nem itthon dobtam be, hanem egy siófoki levelesládába, a járási tanács épülete előtt. Nézd csak meg jobban, ott kell annak lenni. 6Nem tudom, mitől féltesz olyan rettenetesen. Igenis, próbáltam neki szobát szerezni, még Klára nagynénédhez is elmentem, de nem volt hajlandó kiadni a kisszobáját. Ahogy a Zakar nevet kimondtam, rögtön megindult a malom, talán még most is megy, mert én bizony búcsúzás nélkül otthagytam. Az utcára viszont mégse lökhetek egy fiatalembert, akinek nincs senkije. Tegnap Földváron jártunk, ahová Paliék 600 palack bort szállítottak, gondoltam, egy füst alatt megnézem azt a híres motelt. Nagy ebédet kaptunk, mert az üzletvezető ismerte a nevemet. Miért nincs étvágyad? Rossz a koszt a kollégiumban? 7Végre megjött a film is, tehát szombaton du. 5-kor megnyitjuk a mozit. Éppen a próbavetítést néztem, amikor kihívtak, mert Rózsáné (a siófoki postakisasszony) telefonált, hogy egy zöld borítékot talált, amin se címzés nem volt, se feladó, és benne anyád fényképe, pettyes ruhában. Kérdezte, nem én dobtam-e be véletlenül, mondtam, de én. Nem értem magamat, mert még sohase dobtam be címzetlen borítékot, és azt se értem, miért nem mellékeltem a képet a levelemhez, ami szándékomban volt. Rózsáné még ma föladja, én pedig mindjárt továbbítom neked. Át voltam a doktornőnknél, ezt a receptet küldi étvágycsinálónak. Azt mondta, talán ott olajjal főznek, és te nem bírod. Mondtam, mi is olajjal főzünk. Azt mondta, akkor nem érti. 8Az a baj, hogy túlontúl aggódol értem, és mindenfélét belemagyarázol a leveleimbe, mint például azt, hogy iszom. Legföljebb Pali iszik, ő is csak inna, ha bírná. Most is mi történt, kész nevetség, ha visszagondolok rá, bár amikor nekimentünk az almás szekérnek, nem nagyon állt nevetésre a szám. A balatonvilágosi pártüdülőből ugyanis átírtak a pincészetnek, hogy a folyó bor, amit küldtek, se nem bordói, sem pedig nincs meg 16 maligán. Pali könyörgött, menjek át vele, amit annál is inkább megtettem, mert az a gyanúm, hogy amióta az öreg Kánitzot megoperálták, a volt Hertelendy-féle pincészetben nagyon susmusol valaki a borokkal. Az persze még nekem is magas egy kicsit, miért kell pont a pártüdülőnek bordói helyett visontai vöröset küldeni, márpedig ez történt. A gondnok (Boldog Zsiga bácsi) már kész jegyzőkönyvvel fogadott, de amikor meglátott engem, azt mondta, jól van, gyerekek, jól van, nem csinálunk cirkuszt, de kikötöm, Sándor, hogy itt maradtok ebédre, és büntetésül segíttek meginni azt a piros pisit. Ő főzte a halászlét, ahogy a Tisza mellékiek, és persze nem visontai vöröset adott hozzá, hanem egri medocot, különleges töltést, mert az egri borforgalminál nem olyan hülyék ülnek, mint itt. Ennek az lett a vége, hogy délután fél ötkor (egy félórával a mozink ünnepi megnyitása előtt), a 119. kilométerkőnél Pali szép simán belement a tabi szövetkezet almás szekerébe. Nekem a térdemről jött le a bőr, de Pali nekirepült egy fának, amitől jókora daganat nőtt a fején. Ezenfelül a motor első kereke teljesen kiment a formájából, de a legnagyobb baj az volt, hogy az ötből négy kosár gyönyörű jonatán az árokba folyt. Tiszta szerencse, hogy a hajtó hallott már valamit harangozni rólam, mert amikor a másfél órás, keserves kínlódás után visszapakoltuk az almáit, azt mondta, hogy örvend az ismeretségnek. Mondtam, én is nagyon örvendek. Erre ő azt mondta, hogy ne várjuk meg, amíg odatéved a közlekedési rendőrség, hanem váljunk el csendben, nem történt semmi. Tényleg, mondtam Palinak, jöhet egy motoros járőr, és akkor befellegzett a jogosítványodnak. Az én mozimról (amiért három éve verekedtünk) úgyis lemaradtunk, legalább áztassuk ki belőled a medocot. A nádasban levetkőztünk, és elkezdtünk befelé lábalni a bokáig érő vízben.Mi az a heg a köldököd alatt, kérdeztem Palit. Borjúmirigyet ültettek át belém, azt mondja, mert semmivel sem bírtak meghizlalni. Most is csak egy lerágott csont vagy, mondtam. Pedig injekcióznak is, mondta. Ahogy ott caplatott mellettem, még az árnyékomat sem bírta betakarni, és engem piszkálni kezdett valami, mintha megsértett volna a véznaságával. Pedig, amíg lányosodni nem kezdtél, tebeléd is kanalankint kellett beléd imádkoznom az ételt, és azt is tudod, hogy a gyengékkel szemben mindig tehetetlen voltam (példa rá Sütő Laci, aki nyilvánosan megbántott), épp mert ilyen vadbaromnak születtem. Te a soványságodban is szép voltál, ő meg valahogy torz. Mindenütt kibökődtek a csontjai, a hús pedig úgy lekívánkozott róla, ahogy a templomi szent szobrokról kezd lepattogozni a gipsz. Sok tejet kéne innod, mondtam. De nem nagyon szeretem. A gyümölcsöt se? Azt se. Hát mit szeretsz, fiam? Semmit, azt mondja, utálok enni. Bezzeg az én időmben, gondoltam, nem utáltál volna enni; ma is sóhajtok magamban egyet, ha elém tesznek egy tányér meleg ételt. Sportolj legalább, mondtam, ahogy a többi fiatalok. Ahhoz meg lusta vagyok, mondta, és nevetett. Hát mit van teneked kedved csinálni, kérdeztem. Mit is, kérdezte, és gondolkozott. Semmit, azt mondja, de tényleg semmit, még így, Sándor bátyám, besétálni a hűvös Balatonba, az jó... Hát akkor miért állsz meg, kérdeztem. Mert nem tudok úszni. Mondom, ne mesélj már, Pali, és erre ő elengedte magát, és úgy lemerült, mint egy kő. Nagyot nevettünk, mert amikor kihúztam, borzasztóan prüszkölte magából a vizet. Hogy van az, kérdeztem, negyven kilométerre laksz a Balatontól, és nem tanultál meg úszni? Mert nem tanított meg senki. Hát nem volt neked barátod? Olyan barátom nem volt, mint te, igazán megtaníthatnál egy kicsit. Nem bánom, mondtam, majd tanítalak. De akkor kezdjük el mindjárt. Hát jól van, mondtam, azt mondta, jaj de jó.Átfogtam a derekát, ő meg összevissza csapkodta egy kicsit a vizet. Menjünk beljebb, azt mondta, erre fél kézzel tempóztam, és fél kézzel őt húztam magam után. Még beljebb, mondta, mert közben sikerült néhány lábtempót csinálnia, és erre nagyon büszke volt. Jó messzire bementünk, és amikor fáradni kezdtem, már nem ért le a lábam; itt aztán átöleltem, és pihenésképpen a lábammal tapostam a vizet. Csakhogy ő elkezdett rúgni, hadonászni és éktelen nagyokat nevetni. Mi bajod, kérdeztem. Jaj, azt mondta, jaj, ne csiklandozzál, Sándor bátyám. Ilyen csiklandós vagy, kérdeztem. Arra nincs szó, azt mondja, ha csak benéz valaki a hónom alá, megbolondulok. Erre kénytelen voltam a derekát magamhoz ölelni, és attól kezdve úgy ringtunk a vízben, mint egy szerelmespár. Meg tudnál maradni a hátadon fekve, kérdeztem. Nem, azt mondta, nem tudok. Hát mit tudsz, kérdeztem. Azt mondja, semmit. Az lehetetlen, mondtam. Pedig így van, én nem tudok semmit, mondta, és nevetett. Vigyázz, mondtam, ha nem mondod meg, lenyomlak. Nyomj le, mondta nevetve, akkor sem tudok mondani semmit. Erre tényleg lenyomtam, vagyis inkább csak megmártottam, de ő olyan kétségbeesetten kapálózott és prüszkölt, mintha a halálból húztam volna ki. Na, mondtam, ki vele, mit tudsz. Jaj, mondta, mit mondjak, ne nyomj le, Sándor bátyám, ja igaz, biciklizni tudok. És még, mondtam, beszélj, vagy lenyomlak. És még semmit, mondta, semmit, vagyis flekkent sütni és még két ujjal írógépelni is tudok. Ijedten becsukta szemét-száját, abban a hitben, hogy újra lenyomom, de nem nyomtam le, mert láttam, mennyire fél. Aztán másfél óra várakozás után nagy nehezen elcsíptünk egy teherautót, amely (egy százasért) hajlandó volt motorostul hazaszállítani minket. Az első kerék óriási nyolcast kapott, más baja nincs. A mozi megnyitását holnapra, vasárnapra kellett halasztani; nagy kár, hogy nem leszel itt. Postán elküldtem egy füstölt sonka felét, talán a hazai meghozza az étvágyadat. 9Hát ez jár a fejedben? Most már gyanús kezd lenni az étvágytalanságod! Kiskorodban is sokszor nem akartál enni, vagy még ennél is elszántabban zsaroltál, hogy teljesüljön az akaratod. Hogy megijedtem, amikor egyszer kavicsokat kezdtél nyelni az udvaron, már nem is tudom, miért! De most hiába minden, vedd tudomásul, hogy látni se bírnám anyádat. Abban persze igazad van, hogy másmilyen munkát is tudott volna kapni. Az is igaz, hogy eszpresszóban dolgozni és részeg vendégeket kiszolgálni az ő szemében a legnagyobb lesüllyedés. De ő ezt nem azért választotta, hogy kimutassa a megbánását, és hogy én megbocsássak és elmenjek érte, és fölemeljem őt. Épp megfordítva: ő dacból választotta a megszégyenülést, mert még egy pofont akart nekem adni. Ez az igazság, és hiába kérsz, hiába zsarolsz, a Nárciszba soha, de soha be nem teszem a lábamat! 10Meg fogsz lepődni, teljesült a szíved vágya. Voltam a Nárciszban, amit egész Siófokon Hodálynak hívnak, de az is túl szép elnevezés, mert voltaképpen egy csehó. Hirtelen jutott eszembe, elég későn, már lefeküdni készültem, amikor rám jött valami, és kimentem a verandára. Mondd csak, fiam, kérdeztem, tulajdonképpen hol kezdődött az a dolog. Ne beszéljünk róla, Sándor bátyám, azt mondja, minek ezzel zaklatni magadat. Ha zaklatna, mondom, nem barátkoznék veled. Kérlek szépen, azt mondja, már nem is emlékszem, hol. Hogyhogy nem emlékszel, az ilyet nem szokta elfelejteni az ember. Ja igaz, mondja, most jut az eszembe. Véletlenül őmellé ültem a távolsági buszon. Vásárolni ment a siófoki piacra, énnekem pedig épp be volt dögölve a szóló motorom. És mit mondtál neki, kérdeztem. Bizony, azt már nem tudom. No mégis. Hát valami semmiséget. De mi volt az, mondom, mert őt biztosan érdekelte az a semmiség. Nem hiszem, azt mondja, miből gondolod, hogy érdekelte volna. Hát abból, hogy elfogadta az udvarlásodat. Csakhogy én sohase udvaroltam neki, Sándor bátyám. Hát mit csináltál, kérdeztem. Kérlek szépen, azt mondja, én mindig csak panaszkodni szoktam a nőknek. Például miről? Például az egészségi állapotomról. És még, mondom, miről? És még arról, hogy néha milyen magányos vagyok. És, és? Hagyjuk ezt a témát, azt mondja, látni rajtad, mennyire zaklat. Dehogy zaklat, mondom, csak a kíváncsiság beszél belőlem. Hát például arról, hogy itt nálunk milyen kibírhatatlanok az esték. Ha az embernek nincs kedve negyven kilométert motorozni, akkor egyszerűen nem tud mit kezdeni magával. Erre mit mondott, kérdeztem. Erre olyasmit mondott, kérlek szépen, hogy van rádió meg tévé, és miért nem olvasok. Azt válaszoltam, hogy se rádiózni, se tévézni, sem olvasni nem szeretek. Aztán miről volt szó. Aztán, azt mondja, ha jól emlékszem, semmiről. Szóval, kérdeztem, így kezdődött? Azt hiszem, mondja, valahogy így. És az első randevút, kérdeztem, mikor beszéltétek meg? Már nem tudom biztosan, azt mondja, de úgy rémlik, hogy az első randevút csak a második találkozásunkon beszéltük meg. És hol történt ez a második találkozás? Nevetni fogsz, Sándor bátyám, azt mondja, mert másodszor is a távolsági buszon találkoztunk. Mivelünk minden fontos dolog a távolsági buszon történt. Ott találkoztunk először, ott beszéltük meg az első randevút, és amikor elegem lett belőle, azt is a távolsági buszon mondtam meg neki. Hogyhogy, kérdeztem, teneked lett belőle eleged? Minek ezt hánytorgatni, azt mondja, csak fölzaklat téged ez az ügy. Ez az ügy, mondom, már réges-rég nem zaklat, csak érdekel, te mondtad-e, hogy eleged van a dologból, vagy ő? Én mondtam neki, kérlek szépen, de persze nem így mondtam, hanem finoman. És hogy mondtad meg neki finoman? Úgy, kérlek szépen, hogy Gyöngyösi Valika állandóan figyel minket az ablakából, és énnekem minden idegesség rögtön a gyomromra megy. Érdekes, mondtam, a múltkor másképp mondtad. Hogy mondtam a múltkor, Sándor bátyám? A múltkor úgy mondtad, hogy ő dobott ki. Talán csak rosszul emlékszel, Sándor bátyám. Az nem lehet, mondom, hogy te emlékszel rosszul? Az nem lehet, Sándor bátyám, mert nincs olyan nő, akivel egy hónapnál tovább kibírnám. Mindent megunok, Sándor bátyám, ez az én legnagyobb bajom. Becsületszavadra, kérdeztem, hogy te dobtad ki? Na látod, mondta, mégiscsak zaklat ez téged, Sándor bátyám. Dehogyis zaklat, fiam, mondom, én csak azt szeretném tudni, hogy ha egy kicsit kiereszted a motorodat, beérünk Siófokra még éjfél előtt? Beérni beérünk, azt mondja, de miért olyan sürgős? Majd elmondom útközben. Hadd azt a nyakkendőt, mozogj már, fiam, ne húzzuk az időt.Úgy volt megbeszélve, hogy külön megyünk be. Nem fogod elhinni; meg se rezzent, el se sápadt, habár a keze talán egy pillanatra megállt a levegőben. Pali fölött épp csak hogy átrepült a pillantása, engem azonban karikára nyílt szemmel nézett, még akkor is, amikor Pali odajött, és beleszólt a beszélgetésbe. Jó estét kívánok, mondtam. Jó estét kívánok, mondta. Két fél deci cseresznyét kérek, mondtam. Mi történt, kérdezte, ittál, Sándor, vagy mi bajod? Nem ittam, mondtam, de most szívesen meginnék két fél deci cseresznyét, ha lehet. Nincsen cseresznyém, mondta. Hát mid van, kérdeztem. Ez eszpresszó, mondta, mi csak A meg B likőröket árusíthatunk. Mik azok az A meg B likőrök, kérdeztem. Ne bánts már, Sándor, mondta, hiszen tudod te, mik azok az A meg B likőrök. Honnan tudnám, mondtam, nem értek italokhoz, viszont a barátom, mondtam, és odaintettem Palit, ő biztosan tudni fogja, mert az italszakmában dolgozik. Kezit csókolom, Annuska, mondta Pali. Jó estét, Pali, mondta anyád, de rá se nézett Palira, csak engem bámult, és azt kérdezte, ilyen jóban vagytok? Én a szemébe néztem, és azt mondtam, igen.Nem fogod elhinni, hogy most is ura volt magának, csak a szemében buggyant föl valami köd, amikor Palinak beleborzoltam a hajába. Lehajtotta a fejét, mintha nem bírná látni, és azt mondta, ne tedd ezt, Sándor, mi egy kőből vagyunk faragva, nekünk a szánalom lesz a megölőnk. Miket beszélsz, mondtam, mért őt kellene szánni, itt csak engem illet a szánalom. Téged nem lehet, mondta, sose hagytad magad szánni, ha egyszer a kezem a hajadba tévedt, azt is visszaparancsolta a szemed. Te nem jól értettél, mondtam, a szánalom engem csak azért illet, mert innék egy fél deci cseresznyét, de nincs. Na látod, mondta, látod, milyen vagy most is, pedig kell valaki, akit az ember sajnálhat. Én őt akartam sajnálni, de nem érdemelte meg.Hogy mondhatsz ilyet, mondtam, a barátom nagyon becsületes fiú, remekül biciklizik, és flekkent is tud sütni, nem igaz, Pali? Vigyázz, mondta anyád, csalás, hogy védtelen, csalás, hogy törékeny, még az is csalás, hogy sápadt. Egészségesebb ő, mint te meg én. Azt elhiszem, mondtam, csak látnád, milyen hamar meg fog tanulni úszni. Azt ugyan nem kell neki megtanulnia, mondta anyád, mert én már úgy megtanítottam, hogy jobban úszik, mint te meg én. Most nem az úszásról van szó, mondtam. De az úszásról, mondta anyád. Tévedés, mondtam, most arról van szó, hogy ő remekül ért az italokhoz, és tudni fogja, mik azok az A és B likőrök. Nagyon sajnálom, mondta Pali, de nem tudom. Érdekes, mondtam, pedig a bordói borokat igazán érti, hát akkor légy szíves, mondd meg nekünk te, hogy mik ezek.Már eltűnt a pára a szeméről. A bonbonmeggyet, mondta, nevezik A likőrnek, az unikum, a mecseki és a hubertus a B. Hát akkor kérünk szépen két fél deci hubertust, mondtam, és hidd el nekem, hogy kézremegés nélkül töltötte ki a likőrt. Szervusz, Palikám, mondtam, Isten éltessen. Szervusz, Sándor bátyám, mondta, téged is. Várjunk csak, mondtam, látod ezt a hubertust, szerintem nincs meg öt centiliter. Tessék, mondta anyád, itt a hivatalos mérce, ha akarod, visszaöntöm, és ellenőrizheted. Nem szükséges, mondtam, a barátom remekül érti, egyedül vezeti a pincegazdaságot, amióta Kánitz bácsi megbetegedett. Kérlek szépen, mondta Pali, és a lámpa felé emelte poharát, azt hiszem, hogy ez megvan öt centiliter. Hát akkor igyunk, mondtam, de épp csak belekóstoltam, és visszatettem a pultra a poharat. Nem tudom, mondtam, én nem vagyok szakember, de mintha ez nem valódi hubertus volna, hanem valami pancs. Ilyet ne mondj, mondta anyád, hiszen látod, hogy eredeti üveg. Már láttam olyat, mondtam, hogy eredeti üvegből kitöltöttek valamilyen pancsot. Miért beszélsz így, Sándor, te mindig egyenesen szoktál beszélni. Most is úgy beszélek, mondtam, mert nekem valahogy nem tetszik az íze. Kérlek szépen, mondta Pali, belekóstolt a pohárba, és ide-oda öblögette az italt, az én szerény véleményem szerint ez a hubertus valódi eredeti. Nahát, mondtam, akkor szervusz, és fizetünk. Szervusz, mondta Pali, de engedd meg, hogy én fizessek. Nem, mondtam, majd legközelebb, itt én akarok fizetni, mondtam, mennyivel tartozunk, kérlek szépen? Tizenkét forint húsz. Tessék, mondtam. Jó estét kívánok, mondtam. Kezét csókolom, Annuska. Jó estét kívánok, mondta anyád, de ne hidd, hogy elfordult, még utánunk is nézett, és csak mikor már a motor oldalkocsijában ültem, akkor fordult meg, és tette vissza a polcra a Hubertus likőrös üveget.
- Mi az? Mi történt? Hol vannak a lányok?- Színházba mentek az igazgató asszonnyal.- És te miért ülsz itthon egyedül?- Büntetésből.- Mit csináltál, hogy ilyen büntetést kaptál?- Beleharaptam az igazgató asszony kezébe.- Hogy lehet az? Miért csináltad ezt? Beszélj!- Mert már két nap óta nem ettem semmit.- És?- És ő nem hagyott békét, hogy egyek.- És?- És este elém tett egy nagy tányér lecsót.- Miért kellett ezért a kezébe harapni?- Mert már nagyon éhes voltam.- És aztán ettél?- Aztán se ettem.- Öltözz, de gyorsan. Viszlek vacsorázni.- Jaj, apu, inkább maradj itt velem.- Nem lehet. Valaki vár az Apostoloknál.- Az a ronda, ragadós, nyamvadék Zakar?- Ő visz haza a motorjával.- Pedig én szerb rizses húst akartam vacsorára főzni.- Halálra sértődik, ha faképnél hagyom.- Azt akarod, hogy tovább se egyek?- Megint zsarolsz?- Zsarolok: ő vagy én?- Mindig a te akaratod teljesül.- Te édes, te drága. Milyen nagyon szép vagy.- És te milyen nagyon sovány, de szép.- Anyu fényképét elhoztad, apu?- Jaj, azt elfelejtettem.- Árvám, szegényem, gyönyörűm, apum.
1963 Niagara NagykávéházNikolitsék mindössze két hetet töltöttek Budapesten, és szerették volna a kurta vakáció minden napját érdemesen kihasználni. Végigültek egy Wagner-operát, melyet halálra untak ugyan, de utána mégis emelkedett hangulatban tértek vissza a szállodába. Elmentek a Csárdáskirálynő-be, ahol igen jól szórakoztak, viszont azt mondták: rémes, micsoda butaság.Megnéztek egy szovjet színdarabot, pedig már ismerték a rádióból, kihagyni azonban mégse merték, mert odahaza rossz vért szülne, hogy nem néztek meg egyetlen szovjet darabot sem... Ittidőzésük utolsó estéjén jutott eszébe Nikolitsnénak, hogy a Niagara Nagykávéház, melyet nemrégen modernizáltak, igen fölkapott hely.A portás hírét se hallotta a Niagarának. Nikolitsék ezen nem ütődtek meg. Hozzászoktak, hogy ők, az isten háta mögötti falusiak, jobban ismerik a főváros látványosságait, mint az idevalósiak. Mikor azonban a telefonkönyvben is hiába keresték a címét, akkor Nikolits - aki megint fájdította a gyomrát - azt javasolta, hogy menjenek be a szálloda éttermébe, valami könnyű kis vacsorára, aztán feküdjenek le.- Lefeküdni otthon is tudunk - mondta Nikolitsné. - Magának különben is minél több kikapcsolódást és szórakozást javasolt az orvos.Két évvel ezelőtt (idegi alapon) gyomorvérzést kapott Nikolits, ami azóta is állandóan kísértett. Persze - gondolta -, ha ez a Niagara valóban egy kis kikapcsolódást jelentene, elmenne szívesen, de ő már nem várt semmit. Ő már megvallotta magának, hogy ez a kéthetes felruccanás éppolyan balul sikerült, mint a tavalyi.- Énnekem azt súgja valami - mondta -, hogy okosabb lefeküdni.Nikolitsné azonban nagyon szeretett volna valamilyen bohémtanyára elkerülni. Lány korában két évig tanult mozgásművészetet, néhányszor szerepelt is egy műkedvelő csoportban, persze még a lánynevén. (Ruprecht Melitta.) Azóta minden, ami művészet és modern, megmámorította. Maga se tudta, mit vár ettől az estétől; egyszerűen nem bírt belenyugodni, hogy otthon maradjanak.A taxisofőr szerencsére ismerte a helységet. Budára vitte őket, egy rosszul világított terecskére, melynek lucskos kövezetén széjjelúszva tükröződtek a kávéház neonbetűi. Odabent is neonlámpák világítottak, kvarcfényszínű csövek, melyek dugóhúzóformán csavarodtak az oszlopokra, és valamilyen bőrbajra emlékeztető arcszínt kölcsönöztek a vendégeknek.Tánc nem volt, zene sem szólt, sőt még a ruhatár se működött. Nikolitsék, amikor a terem túlsó szögletében fölfedeztek egy szabad asztalt, a széktámlára dobták kabátjukat, mint a többiek. A berendezés sivár volt; Nikolits szerint ronda, Nikolitsné szerint hipermodern. Kék, zöld, vörös és arany mezőkre osztott falak, semmi dísz, csak az oszlopokra ragasztottak néhány tulipánmintás kerámiát. Sűrű cigarettafüst úszott a levegőben.Egy félórát üldögéltek így. Akkor Nikolits, aki idáig hátat fordított a teremnek, így szólt:- Nem jön a pincér?- Nem látok semmiféle pincért - mondta az asszony.Nikolits átült a feleségéhez. Valóban, nem volt pincér a teremben. Átellenben, a fal hosszán, bárpult állt, mellette vörös kókuszfüggönnyel takart ajtó nyílt, alkalmasint a konyhába. De a bárpult mögött nem állt senki, a kávéfőző gép nem gőzölgött, s a tükörrel bélelt polcokon egyetlen pálinkás- vagy likőrösüveget sem lehetett látni.- Micsoda kiszolgálás van itt? - kérdezte egy idő múlva Nikolits. - Nekem kiesik a gyomrom.- Ne idétlenkedjen, Sándor. Most jöttünk.- Egy órája lesem azt a büdös pincért.- Nahát, ne lesse. Talán csak később kezdődik a kiszolgálás. Az is lehet, hogy ez valami újdonság. Mintha hallottam volna, hogy már vannak önkiszolgáló kávéházak vagy micsodák...- Akkor megyek és önkiszolgálom magamat - mondta paprikásan Nikolits.- Maga nem megy sehová, Sándor. Nézzen körül, milyen nyugodtan ülnek a többiek.Azt már Nikolits is észrevette, hogy a többiek milyen türelmesen ülnek asztalaiknál. De most feltűnt neki, hogy az asztalkák márványlapján se abrosz, se teríték, de még kávéscsésze vagy vizespohár se látható... A vendégek duruzsolva beszélgettek, fújták a füstöt, és olykor-olykor kandi pillantásokat vetettek a vörös körfüggöny felé.A függöny mögül ugyanis időnként kilépett egy jól megtermett, rövid nyakú, vörös tarkójú férfi, aki ing helyett hálószövésű tornatrikót viselt. Körülnézett a teremben, mintha ismerőst keresne, és csakugyan, hamarosan rámutatott valakire. Az a személy, akire rámutatott, fölkelt, és a zömök férfi társaságában eltűnt a vörös kókuszfüggöny mögött. Egy-két perc múlva meglebbent a függöny, a vendég kilépett, és rózsás arccal, elégedett mosollyal visszament asztalához, ahol - úgy látszik - egészen természetesnek tartották rövid eltávozását, mert félbe se szakították a társalgást. Eközben újra előlépett a tornatrikós, intett valakinek, s az is bement.- Édes Melli - kérdezte Nikolits -, hová mennek ezek az emberek?- Biztosan vécére.- De hogyhogy épp akkor, amikor intenek nekik?- Nem tudom - mondta hűvösen az asszony. - Az ilyesmin nem szoktam törni a fejemet.Kipúderezte magát. Megigazította a frizuráját, de a szemét nem vette le a rövid nyakúról, akinek melle szőre kikunkorodott a trikó alól. Megint bement egy vendég. Aztán kijött, és egy másik ment be. Vajon sorra kerül-e mindenki? - töprengett Nikolitsné. - Vagy csak a bennfentesek jutnak oda be? Székét oldalvást fordította, hogy a függöny felől egyenesen odaláthassanak; a trikóinges azonban, bár a szeme elsuhant Melli szép, szőke kontya fölött, a szomszéd asztalra mutatott.Nikolits, épp ellenkezőleg, azon volt, hogy kirekessze magát annak a hentespofájúnak a látószögéből. Most azonban látnia kellett, hogy a szomszéd, akinek az intés szólt, milyen szolgálatkészen pattan fel a helyéről, s milyen buzgón iparkodik a vörös függönyhöz eljutni. Alighanem valami kiválóság lehetett; nemcsak azért, mert rendjel piroslott a gomblyukában, hanem mert méltóság áradt tekintetéből, büszke tartásából és hófehér hajából. Nikolits utánabámult. Éhségéről megfeledkezett, sőt a szorongásáról is kezdett elfeledkezni; legszívesebben odasomfordált volna az ajtóhoz, hogy utánalessen az aggastyánnak, de ehhez nem volt bátorsága. Ültében fordult egyet, hogy egyenesen a függönyre lásson.Ekkor vette csak észre, hogy az egész teremben mindenki így ül, arccal a függöny felé. A vendégek társalogtak ugyan, de csak kurta és pattogó mondatokat váltottak, mintha egy örvendetes és fontos esemény állna küszöbön, és senki sem akarná, hogy ez készületlenül találja. A tömegfeszültség mindjobban hatalmába kerítette Nikolitsot is, olyannyira, hogy amikor a fehér hajú aggastyán visszatért a konyhaajtó felől, Nikolits felugrott, és elállta az útját.- Engedelmet kérek a zaklatásért. Mi már több mint egy órája várakozunk. Van itt kiszolgálás, vagy nincs?- Miért oly türelmetlen? - csóválta fejét az aggastyán. - Nem újságíró ön?- Nem, kérem szépen. Agronómus vagyok.- Hát akkor nyugodjék meg - mondta az aggastyán, és barátságosan megveregette Nikolits vállát. - Mi már negyedszer vagyunk itt, de ilyen gyorsan még sohasem kerültünk sorra.Mosolyogva visszaült a helyére. Egy kicsit bicegett is, amit az imént - kifelé siettében - észre sem lehetett venni.Nikolitsné haragos pillantást vetett az urára.- Kellett ez magának? - kérdezte. - Nézzen körül, kik vannak itt. Még Zoborhegyi sem követelőzik úgy, mint maga.Csakugyan, a terem közepén ott ült a híres komikus színész, akinek arcképével tele voltak a képeslapok. Kicsiny gombostűszemét ugyan ő is a függönyre meresztette, de különben példás szerénységgel ült asztalánál, karba font kézzel, mint egy kisdiák... Nikolits elszégyellte magát. Kiegyenesedett, mint az ősz hajú aggastyán. Karba fonta kezét, mint Zoborhegyi. Szemmel kísérte a távozókat, és izgatottan várta a visszatérésüket. Megpróbálta arcukból kiolvasni, mi történt velük a függöny mögött, de nem lett sokkal okosabb. Kifeszült vonásokkal, távolba vesző tekintettel, révedező mosollyal mentek, s ugyanilyen arccal, ugyanilyen szemmel jöttek vissza. Legfeljebb a mosolyukon érződött - visszajövet - némi erőltetettség, mintha erős lelki élmény takarójául szolgálna.Negyedórák, félórák múltak. A vendégek jó része megjárta már az utat a kávéház és konyha között. Nikolitson belső reszketés vett erőt. Valahányszor előjött a trikóinges, megpróbálta magára vonni a figyelmét. Például hirtelen felkapta fejét vagy tüsszentett, vagy más efféle gyerekes trükköt eszelt ki. A trikóinges talán észrevette, talán nem. Most már hosszasan keresgélt a teremben, és néha meg is tréfálta a vendégeket. Egy ízben mereven rábámult egy tüllkalapos hölgyre, s amikor az nagy buzgón fölpattant, a túlsó sarokból intett be valakit. Ilyenkor a tetszés moraja futott végig a Niagara Nagykávéházon, a vendégek összenéztek, és hamiskásan mosolyogtak a viccen.Végül eljött a perc, amikor a behívóember az ő asztalukra mutatott. Mind a ketten fölpattantak, de a trikóinges - jobbjával Mellire mutatva - bal kézzel legyintett, mintha a távolból rá akarna ütni Nikolits fejére. Az asszony elsietett, Nikolits pedig visszaroskadt helyére, és kitágult szemmel bámult a felesége után.Alig bírt ülve maradni. Türelme fogytán néha fölemelkedett székéből, de a körülötte ülők csodálkozó tekintetétől észre tért, és újból elfoglalta helyét. Végre félrecsapódott a függöny, és megjelent Melli.Nem volt ideje kérdezősködni, mert a trikóinges, végre-valahára, őrá mutatott húsos kezével. Csak annyit látott, hogy Melli szeme furcsán csillog, arca kipirult, járásán pedig valami erőltetettség látszott, mint amikor egy részeg ember ki akar tenni magáért. Amikor szembetalálkoztak, Melli nem nézett rá.A trikóinges biccentett, és félrehúzta előtte a függönyt. Közelről bizalomgerjesztőbb volt az arca. Szűk homloka, horpadt orra, melyből, mint az ökölvívókéból, csak két lukacska látszott, nem volt éppen szépnek mondható, de valami meleg, állati nyugalmat sugárzott... A függöny mögött üveges csapóajtó következett, melyet a trikóinges előzékenyen kitárt előtte.- Csak egyenesen méltóztassék parancsolni.A csempézett falú folyosóról Nikolits a konyhába jutott, ahol feltűnő rend és tisztaság fogadta. Igaz, a tűzhely nem égett, az edények is érintetlenül sorakoztak polcaikon, s egy palacsintasütő oly fényes ábrázattal lógott a falon, mint a telihold az égen. Szakácsokat, kuktákat nem lehetett látni, jobban mondva, azon a három férfin, aki a konyhában tartózkodott, nem volt semmi kuktaszerűség. Egyiknél gumibot volt, a másiknál bambusznád pálca, a harmadik azonban üres kézzel állt a konyha közepén, és szó nélkül pofon vágta a belépő Nikolitsot.Meg is kapta a magáét.- Megőrült, Somogyi? - förmedt rá a trikóinges. - Hogy szabad így nekirontani valakinek!S hogy jóvátegye a szépséghibát, fokozott előzékenységgel fordult Nikolitshoz.- Túlbuzgóság! Mindenben ez a túlbuzgóság! - méltatlankodott. - Uraságodnak mi az óhajtása? Le óhajt vetkőzni vagy sem?Nikolits állt, és nézte a négy férfit. Nem érzett félelmet. Nem is volt meglepve. Sejtette, érezte, sőt tudta, hogy ennek egyszer el kell jönnie. Jobb ma, mint holnap - gondolta, de a nyelve akadozott a szájában.- Ha nem muszáj, nem vetkőzöm le.- Dehogy muszáj! - mosolygott barátságosan a trikóinges. - Látom, vidékinek tetszik lenni. Parancsolja, hogy szidalmazzák is?- Ahogy önök jónak látják - mondta Nikolits.A trikóinges egy lépést hátrált.- Na, üssétek - mondta. - De ne lazsáljon senki.A három férfi, aki szemmel láthatóan félt a trikóingestől, nagy ügybuzgalommal agyba-főbe verte Nikolitsot. Nem kapkodtak, de szaporán dolgoztak. Úgy verték, ahogy a tüzes vasat verik, gyorsan, hogy ki ne hűljön. Közben-közben csak néhány kiáltás volt hallható.- Nem tetszik a gyapot, te büdös? - kérdezte a gumibotos.- Mert te mindent jobban tudsz! - kiáltotta a bambuszpálcás.A harmadik, akinél nem volt ütőszerszám, és csak pofozással foglalkozott, jobbára általános szidalmakkal illette Nikolitsot.- Nesze, cinege! Nesze, lófogú! Nesze, te lábmoslék! - kiabálta, miközben a pofonokhoz lendületet vett.A behívóember nem vett részt a verekedésben. Összefont karral állt és várt, s csak néha, amikor egy kis rés nyílt, rúgott egy teletalpast Nikolits fenekébe. Látszott, hogy ő nem volna köteles dolgozni, de jó példát akar mutatni társainak. Amilyen buzgalommal láttak hozzá, oly hirtelen abba is hagyták a verést. A három férfi hátralépett, s a gumibotos rágyújtott cigarettájára, mely eddig gyújtatlan fityegett a szája sarkában. Nikolits, bár a feje megfájdult, és a térde is remegett egy kicsit, nem érezte magát rosszul. Inkább könnyűnek és felszabadultnak érezte magát, mint egy fárasztó, de szép hegyi túra vagy egy jó masszázs után. Szorongása, mely eddig rejtve gyötörte, úgy látszik, megszűnt létezni. Mozdulni azonban nem mert, míg csak a trikóinges rá nem mosolygott, és ki nem nyitotta a konyhaajtót.- Erre méltóztassék.Nikolits elindult, megállt. Nem tudta, szokás-e ilyenkor borravalót adni. Óvatosan egy tízforintost helyezett az asztal sarkára, melyet a gumibotos, mély meghajlással, zsebre tett. Nikolits végigment a folyosón, és kilépett a kávéházba. Szeme csillogott, sápadt arcát befutotta a pír. Igyekezett fürgén, katonásan mozogni, mert attól tartott, hogy egy kicsit biceg. Leült felesége mellé, és elégedetten megnyalta a szája szélét.Még egy negyedórát ültek a Niagarában. Aztán visszatértek a szállodába, s másnap hazautaztak a falujukba, az isten háta mögé.
1963 Te édes-édesEgész éjjel utaztunk egy nyirkos személyvonaton. Egész éjjel csöpögött az eső. Hajnalban, amikor megérkeztünk Vitályosra, elállt, de akkor már éreztem a kaparást a torkomban, és a harminchét ötöt. Te is jól kezdődsz - gondoltam -, szép életünk!Szerencsére volt annyi eszünk, hogy a kórházi portás fülkéjében rendbe hozzuk a hajunkat, az arcunkat, a szánkat. Szontág ugyanis, az igazgató főorvos, erősen nőpártinak bizonyult. Három gyors staccato pillantást vetett ránk, de Gróh Sanyit, úgy látszik, észre sem vette, mert így szólt:- Kolléganők, méltóztassanak levetni az esőkabátjukat, aztán foglaljanak helyet.Lehet, hogy kitörőfélben a nimfomániám: fülemben úgy hangzott ez a felszólítás, mintha az esőkabátunkon kívül a pulóverünkre, a kombinénkra és a bugyinkra is vonatkozott volna. A nagy kardiológus első pillantásra egy kisportolt, kiberetvált, agyoncivilizált tengeri rablónak látszott, akinek a hófehér köpeny alatt illetlen ábrákkal van teletetoválva a melle. Nem érdektelen. Az én Nikoszom isteni férfi, de úgy férfi, ahogy a puska puska: csak egyetlen célra alkalmazható. Vele lenni annyi, mint egy olyan paklival játszani, melyben csupa egyforma kártya került össze. Pedig a kártyázásban épp az az izgató, hogy nem tudjuk, mi a következő lap.Szontág azonban nem viszonozta az érdeklődésemet. Sőt.Az ötven és a hatvan közt járt, de azért egy kamasz várakozásával nézte végig kabáttalanodásunkat, aztán - dó, re, mi - végigskálázott a lábunkon, la, szi, dó, a felsőtestünkön, s végül, mint előre látható volt, cégük reklámján, Ági kantalupdinnye-mellein állapodott meg. Nyelt egyet, ádámcsutkája lecsúszott a köpeny szűk nyakán, és sokáig nem jött elő.Nem látta Ági arcát, de már ebben a pillanatban, az összes hullámhosszakon, kisugárzott belőle az az elhatározás, hogy lefekszik Szontágnak, az ő Škodáján fog szombatonta hazajárni, és az ő összeköttetéseivel fogja magát Pestre helyeztetni. Szontág ugyan 56-ban bukfencezett le Vitályosra, de azért nem keltette egy megfagyott gyermek benyomását. Épp, miközben ismerkedtünk, befutott egy álomszerű Chrysler, és S. miniszter mamáját hozta el a Lóránt-klinikáról. Szontág tüntetően nyugodt maradt, ki se ment üdvözölni a beteget, s csak annyit mondott a főnővérnek:- A hetesbe - amivel nyilván azt akarta szuggerálni, hogy itt egymást tapossák a minisztermamák.Azt, hogy Szontág minden látszat ellenére bent maradt a tojásban, magunktól is ki tudtuk számítani. Ez az isten háta mögötti járási kórház, a határtól másfél órányira 56-ban majdnem elvérzett: az ápolószemélyzet fele, az orvosok négyötöde átlépett Ausztriába. De orvos máshova is kell, s Szontág nyilván az összeköttetéseinek köszönhette, hogy tavaly három, idén pedig négy fiatal orvost helyeztek ide; méghozzá nem is a legrosszabbakat, mert mi hárman, lányok Pesten, Gróh Sanyi pedig Pécsett volt nagymenő.A főnővér kávét hozott. Szontág keserűen itta. Egyszerre Ági is rájött, hogy ez az előkelő.- A doktornő sem?- Köszönöm, én sem.Egy összmosoly. Na.Dolgozz, gyönyörűm. De csak ne félj: én sem fogok Vitályoson megfeketedni.Szóba került a beosztásunk. Ki-ki elmondta, hová szeretne kerülni. Aztán Szontág rákezdte a panaszkodást. Még mindig kevés az orvosa, kevés az ápolószemélyzete, kevés a férőhelye. Például itt a Május 1. Termelőszövetkezet; évek óta nincs, aki patronálja, pedig a minisztérium kéthetenkint sürgeti... Reméli, hogy lesz közöttünk valaki, aki vállalja.Fagyos pauza.- Senki?Senki. Érthetetlen! De szép lehet pedig: munkaidő után kikocsikázni, három-négy órát rendelni, éjszaka visszakocsikázni... Ráadásul: a tsz-tagok SZTK-tagok. Pénz tehát nem jár... De ez a szent ember úgy nézett körül, mintha azt várná, hogy egyszerre talán többen is jelentkezünk. Szeme, miután körbejárt, az én számon állapodott meg, mintha az én Max Factor rúzsomtól remélné a boldogító igent.Hallgattam. De hogy hallgattam! Ilyenkor olyan vékony a szám, mint egy kardvágás helyén évek múlva a heg.Újabb szünet, aztán újabb meglepetés.A minisztériumban különszobát ígértek mindegyikünknek az úgynevezett C pavilonban, ahol csak orvosok és ápolók laknak. Kisült, hogy ezt az épületet még a háborúban elvitte egy bomba, és Szontág nem tud minket elhelyezni. Illetve Bella főnővérrel összeíratott néhány albérleti címet, ahol saját költségünkre lakhatunk, egyikünknek pedig felkínálta a volt EKG-szobát, itt a belgyógyászaton, a kettes kórterem mellett.- Nos? A szoba kicsi, de világos és meleg...Újabb fagyos pauza. Négy kifejezéstelen arc. Mind a négyen ugyanarra gondoltunk: az osztályon bent lakni - állandó ügyelet. "Légy szíves, aranyom, te úgyis idebent laksz..." Plusz a kórtermekből áthallatszó lárma, a betegekkel közös vécé, plusz a kollégák, akik az én ágyamon vizsgálják a maszek betegeiket... Szontág szeme, a szokásos körséta után, megint rajtam állt meg.- Orbán doktornő sem?Imádlak. Ági mellét nézed, de tőlem várod az áldozatot? Csakhogy én épp ma laktam jól az áldozatvállalással. Rövidke létem: példamutatások hosszú sorozata, egészen addig, a legutolsóig, amikor önként jelentkeztem vidéki beosztásba... De most elég. Szép száműzött, csalódni fogsz.Libasorban kivonultunk. Szontág az ajtóban sorra kezet fogott velünk. Már a folyosón jártam, amikor utánam szólt:- Orbán doktornő! Még egy pillanatra.Visszamentem. Mi ez? A többiek siettek, hogy elhalásszák előlem a valamirevaló szobacímeket: ez így szokott lenni. Viszont lehet, hogy Ágiról énrám csúszott át az érdeklődése: ez is így szokott lenni, csak nem ilyen gyorsan... Ági melle a blickfangosabb; én lassabban érvényesülök, de tartósabb hatással. Engem sokszor és sokféle ruhában kell látni, pulóverben, vászonblúzban, kosztümben és kisestiben, amíg nagy nehezen kialakul alakomról az az összkép, amit egyébként egy szempillantás alatt, egyetlen levetkőzéssel, el tudok érni... Így: minimum három hét, maximum hat. Fel voltam dobva; tudniillik még sosem sikerült kiütéssel győznöm.Nem mintha érdekelne. Én Menelaosz Nikosz Evangelideszt szeretem, de azért úgy ültem vissza, hogy az íróasztal felől mutatós szögben lássék a lábam. Van egy jó arckifejezésem is, azé a gátlástalan erkölcsű medikáé, aki nem csinált cirkuszt a szerelemből, de most, éppen ebben a szempillantásban, itt, a vitályosi járási kórházban, megcsömörlött ennen lazaságától... Szontág megállt előttem, s fürkészve nézte arcomat.Ismerem ezt a klimaxos korosztályt. Vagy hónapokig szenvelegnek, vagy mindjárt kigombolják a sliccüket. Tehát két eset lehetséges. Ha a fotelom karjára ül, akkor a második eset áll fönn, ha azt mondja: "Szabad magát Ildikónak szólítanom?" - akkor az első.De: sem ez, sem az. Rossz volt a számításom. Egy olyan mondat következett, melyben háromszor fordult elő az "elvtárs" szó.- Gondáné elvtárs úgy informált, hogy az elvtársnő az egyetlen KISZ-tag a ma érkezett elvtársak között.Pech. Letöröltem arcomról az erkölcsi fanatizmus ismertetőjeleit, és átváltottam. Derűs arc, naiv, de bizakodó mosoly. Én is tanultam illemet. Terveim vannak. Vágyaim vannak. Téged akarlak, kiszámíthatatlan, ezer fényben játszó, szélsebesen száguldó, elérhetetlen, édes, édes élet! Harmincéves koromban, amikor még jó az alakom, adjunktus akarok lenni; de nem Vitályoson, hanem Pesten, a Jánosban, ahol apám olyan kis ember a bérelszámolóban, hogy csak egy fél íróasztal jut neki.- Mit óhajtanak az elvtársak? - kérdeztem.- Róza mamáról van szó - magyarázta Szontág. - Ő az, akit ma hoztak le a Lóránt-klinikáról... Nem azt mondta az előbb, hogy kardiológusnak készül?- Az szeretnék lenni.- Nincs kedve az osztályomon dolgozni?- Dehogynincs - mondtam.- Akkor mégiscsak be kéne költöznie a volt EKG-szobába.- Miért van erre szükség? - kérdeztem.- Róza mama állandó orvosi felügyeletet igényel.- Nem elég az alorvos? - kérdeztem.- Schrey doktornak - mondta halkan, mintha titkot árulna el - a két kölyke a mindene.- De ő bent lakik - mondtam.- De Róza mamának - mondta - miniszter a fia.Összeakadt a szemünk. Egy negyed percig néztük egymást, teljes némaságban. Szeretem, ha egy férfi okos, de még jobban szeretem, ha én egy gondolattal okosabb vagyok. Pontosan tudtam, mi jár az eszében. KISZ-tag vagyok. Jobb, ha szövetséges, mintha ellenfél vagyok. Róza mama nagy üzlet - és úgy látszik, Szontágnak megéri, ha betársulok. De megéri-e nekem?- Ötven kiló vagyok - mondtam sajnálkozó arccal. - Ha nem alszom le a kilenc órámat, másnap összecsuklom.- Kár - mondta.Fölállt. Kikísért. Már a nyitott ajtóban, csevegő hangon, mint valami ide nem tartozó, de szórakoztató szakmai pletykát, elmesélte, hogy a stockholmi kardiológuskongresszuson - ahová egyébként őt nem engedték kiutazni - a kiváló Massány Aladár néhány sajnálatos kijelentést tett a szovjet orvostudományról. Igaz, hogy a kiváló Massány Aladár spicces volt, de ezt elfelejtették megemlíteni a svéd hírlapok.Megálltam. Amikor Szontágot kilőtték a Madarász utcai szívkórházból, Massány Aladár lett az utódja. Édes Ági, gondoltam, ne haragudj. Mégis én fogok Vitályosról kivackolódni.- Annak az asszonynak - kérdeztem - súlyos az állapota?- Elég súlyos.- Akkor mégis kipróbálom az EKG-szobát.- Nagyon szép magától - mondta.- De ha nem tudok aludni - mondtam -, akkor kiköltözöm.- Maga ott nyugodtan fog aludni - mondta. - S. elvtárs imádja a mamáját.Végigkísért a folyosón. Kinyitotta az EKG-szobát. Előreengedett, de ő is bejött. Hallottam, hogy a zárban megfordul a kulcs.- Levetkőzzek? - kérdeztem.- A hajadat én akarom lebontani - mondta.
- Mi baja, kedveském?- Semmi, Róza mama.- De maga lázas.- Nem hiszem, Róza mama.- Nagyon fénylik a szeme.- Csak a torkom vacakol megint, Róza mama.- Azért jó lesz vigyázni, kedveském - mondta Róza mama, és rosszallóan csóválta a fejét, mintha nem is ő volna az én betegem, hanem én az övé.Első látásra belém bolondult. Én nem ismertem a mamámat, de tudom, hogy amikor az apám elvette, takarítóasszony volt a MÁV-nál. Róza mama is. Ő a Ferencvároson, a mama a Keletin. Tudta Szontág, mit csinál. Őket, a Szontágokat, Lórántokat, Sebestákat félistenszámba vette az öregasszony; el sem bírta képzelni, hogy gondjaik, bajaik, teljesületlen vágyaik lehessenek. Vizitkor felült, és zihálva, a lepedőt markolászva próbálta megérteni, mit beszél a tanár, de ez csak ritkán sikerült neki. A megilletődés elvette az eszét.Embernek okos volt, betegnek együgyű. Szív alakú, szelíd arca úgy tele volt különböző nagyságú bibircsókokkal, mint egy gombüzlet kirakata. Ha Szontág megállt az ágyánál, valamennyien felpiroslottak, sőt, még a szeme is kidülledt, mint két látási képességgel felruházott ikerbibircs. De se nem látott, se nem hallott; amikor Szontág ellépett a sleppjével, könyörögve suttogta utánam:- Maradjon még egy percig, kedveském.Énrólam ugyanis, a takarítónő mamámmal, hitte is, nem is, hogy orvos vagyok. Ágytálért, bélyegért, kifliért szalasztott. Egyszer beküldött a Népboltba töltött kekszért, és amikor meghoztam, diszkréten, de nagylelkű hunyorítással kezembe csúsztatott egy tízest. Azt hiszem, valami jobbfajta ápolónőnek nézett.Tudta Szontág, mit csinál.Azon a bizonyos szombaton, a szokásos hétvégi repülő vizit után, megint odakönyörgött az ágyához.- Mit is mondott a tanár úr, kedveském?- Hogy csak csütörtökön lesz a katéterezés.- Miért nem kedden, kedveském?- Mert Sebesta professzor úr csak csütörtökön ér rá.- És ezért külön lejön Budapestről? - kérdezte Róza mama.- Mindenáron itt akar lenni a vizsgálatnál.- Áldja meg az Isten - sóhajtotta Róza mama, és szemét telefutotta a könny.S. minisztert sohasem láttam, csak a filmhíradókból és a tévéből tudom, hogy jó húsban levő, egészséges ember. Pedig minden rendszer börtönét végigülte, ami őneki meg se kottyant; de börtönéveinek minden órája egy-egy méregcseppként hullott Róza mama szívére. Majd egyszer, ha megszűnik élni, az aggódás hősi halottja lesz.Sok már nincs neki hátra. Egy ilyen súlyos dekompenzált szívnek már csak nyugalomra és napi háromszor húsz csepp digitáliszra van szüksége, és semmi másra. De ő ezzel nem éri be; minél nagyobb felhajtást csinálnak a szívével, annál boldogabb. Élvezi, hogy a "nagy ötösben", a Lóránt-Petz-Szontág-Sebesta-Boksa Willibald-körben kézről kézre adják, klinikáról szanatóriumokba passzolják, szanatóriumokból gyógyfürdőkbe továbbítják, s közben újnál újabb gyógyszereket és kezeléseket próbálnak ki rajta. Most épp a szívkatéterezés van soron.Elmeséltette, hogy vezetnek be egy vékony csövet a könyökébe, hogyan siklatják végig a vénán, a könyökhajlattól a szívéig. Borzongott, rémüldözött, hüledezett, vacogott, örült.Aztán eltűnődött.- És ezt a Lóránt-klinikán miért nem tudták megcsinálni? - kérdezte.- Meg tudták volna - mondtam.- Akkor pedig miért vagyok itt? - kérdezte.Végre! - gondoltam. - Éljen doktor Szontág Rudolf, a Madarász utcai szívkórház igazgatója. Éljen Orbán Ildikó, és éljen Róza mama!- Azért - mondtam -, mert ez egy orvosi bravúr, aminek Szontág tanár úr a mestere.- Isteni keze van a tanár úrnak - mondta Róza mama.- Bizony - mondtam. - Isteni keze és isteni esze.- Viszont - tűnődött tovább Róza mama - miért van egy ilyen isteni kezű ember Vitályoson?- Nem tudom, Róza mama - mondtam. - Politika.- Politika? - csodálkozott. - Micsoda politika ez? Egy ilyen isteni kezű embernek Pesten a helye. Maga mit szól hozzá, kedveském?- Azt hiszem - mondtam -, hogy igen.- És ő mit szólna hozzá?- Azt hiszem - mondtam -, hogy örülne neki.- Akkor beszélek a fiammal - mondta Róza mama. - Vagy ne?- De - mondtam. - Csak tessék beszélni vele.Pest. Te csúnya, te kopott, te vénülő, te magadat szépnek álmodó Pest. Sziszi bácsi műterme a Vár oldalában, ahonnan belátni az egészet. Még dereng, de ez már az a pillanat, amikor az utolsó szín - a sötétszürke - csendesen vívódik a halállal, aztán kihuny. Lüktetve, pászmánkint kigyulladnak a lámpák. Egy férfi dohányszagú lehelete a tarkómban. Ó, Nikosz.El akartam mosolyodni, de tudok vigyázni magamra. Róza mama mégis észrevett valamit.- Most egy kicsit jobban néz ki, kedveském.Édes öregasszony. Édes-édes.- Talán lement a lázam - mondtam.- Azért jó lesz vigyázni - intett Róza mama, és elmesélt egy esetet a Sebesta-kórházról, ahol egy epeköves színésznővel feküdt egy kétágyas szobában. Annak a színésznőnek az ágyában, még őelőttük, egy virágzó fiatalasszony halt meg, akit szintén epekővel kezeltek. Mindent megtettek, amit epekő ellen lehet, de az asszonyka egy éjjel fulladozni kezdett, és nem kapott levegőt. Aztán a boncolásnál kiderült, hogy tüdősorvadása volt szegénykének, csak szégyellt annyi mindenféléről panaszkodni.Nevettem.- Azért ez nem egészen így történt, Róza mama.- Most is megint nyelt, kedveském - figyelmeztetett.- Pedig már nem is kapar a torkom.- Azért csak nézzük meg a manduláját - mondta.Vizit előtt mindig kipúderezte magát. Muszáj volt belenéznem a pudriétükrébe. A mandulám nem volt lobos. De hátul, az uvula mögött, elég mélyen lent, mintha egy kis duzzanat látszanék.Letörültem az üvegről a púderfátylat. A duzzanat ott maradt. Nem volt nagy, nem volt piros, de azért egy helyett kettőt dobbant a szívem.Visszaadtam a tükröt. Hülyeség. Huszonnégy éves vagyok.- Már meg is gyógyultam, Róza mama - mondtam.Egy félóra múlva fölmentem Rudihoz. A híres R. ült nála, egy százkilós filmrendező, akit "egy kis utókúrára" épp odakölcsönöztünk Boksa Willibaldnak. Megvártam, míg kihálálkodja magát, aztán leültem a helyére.- Kibírsz egy jó hírt? - kérdeztem.Ádámcsutkája, mialatt beszéltem, eltűnt, és olyan sokáig nem tűnt elő, mintha a köldökéig leszaladt volna. Szeme megvillant, mint amikor csak sercen egy gyufa, de nem gyullad meg.Azt mondta:- Zseni.Azt mondtam:- Kisztihand.Azt mondta:- Két hónap múlva Pesten leszünk.Azt mondtam:- Ámen.Ültünk, hallgattunk. Nem volt mit megbeszélni: már régen kiterveztünk mindent. Csend volt. Szerettem az irodáját. Itt jó szag volt; Rudi nem sajnált magától semmit. Amerikai cigarettát szívott, angol levendulaszappannal mosdott, még a ruhájának is jó szaga volt, mintha a birkák fanyar trágyabűze, érzékien letompulva, megőrződött volna ruhája anyagában. Azt hiszem, a legjobban ezeket a szagokat szerettem rajta. Erre nagyon érzékeny vagyok. Nikosznak, aki huszonkét éves, a bőre szagát szeretem; Rudi körül csak azt a szagburkot, mely körülveszi.Kinézett az ablakon. Az udvaron ott ragyogott vérvörösen a Škoda.- Indulok - mondta.- Hát persze - mondtam. - Siess - mondtam. - Vagyis várj csak - mondtam. - Előbb nézd meg a torkomat.Az ablakhoz léptünk. Ő a torkomat nézte, én a szemét. Ahogy a pupillája beszűkült, már mindent tudtam.Amíg vizsgált, két kezével tartotta a vállamat. Most elengedett; de mintha mindenki elengedett volna, az összes emberek, az összes orvosok, az egész tudomány és a nehézkedés.- Nem látok semmi különöset - mondta -, de azért hozz egy gégetükröt.Máskor mindig futok. Uccu végig a folyosókon, a lépcsőkön párosával föl meg le... Most nem volt sietős. Nehéz lett a lábam. Meghosszabbodott a folyosó, mégsem siettem. Meg-megálltam; a büfé feletti órához hozzáigazítottam az enyémet. Emlékszem, húsz perccel múlt tizenegy.- Semmi - mondta Rudi, amikor letette a tükröt.- Akkor jó - mondtam.- Csak a mandulád érzékeny.- És a hőemelkedés? - kérdeztem.- Az is attól van.- De néha kapar a torkom.- Az is.- Mindig baj volt a torkommal - mondtam.- Az nálad alkati - mondta.- Szóval, semmi? - kérdeztem.- Vannak nyelési zavaraid? - kérdezte.- Nincsenek - mondtam.- Na látod - mondta.- Köszönöm - mondtam.- Szívesen.Kinézett az ablakon. Tudtam, mit akar mondani. Ilyenkor jobb, ha az ember maga mondja ki: nemcsak mert mondani könnyebb, hanem mert hallani is.- Ne menjek fel Olgához? - kérdeztem.- Olgához? - tűnődött, mintha magától eszébe se jutott volna, hogy egy szövettani vizsgálatot csináltassak. - Tényleg, az nem ártana.- Megvársz? - kérdeztem.- Hát persze - mondta. - Egy óra alatt kész lehet vele.Biedermann Olga nagy színházrajongó volt, helyesebben mondva: színházi bennfentes. Szombatonkint a pályaudvarról egyenest a Művész eszpresszóba sietett, ahol a heti színházi pletykákról értesülhetett.Épp a szemöldökét rajzolta, amikor bekopogtam.- Ujjaj - mondta, amikor a torkomba nézett, körülbelül akkora megindultsággal, amennyi egy odvas fognak jár. - Rögtön megcsinálom. Egy óra múlva jöhetsz a leletért.Fájt egy kicsit, de nem vagyok érzékeny fájdalomra. Lementem a szobámba. Megnéztem az órámat. Kimentem a büfébe. Ott is megnéztem az órát. Ittam egy kávét. Visszamentem. Egy óra.Végigvetettem magam az ágyon, de zavart az órám ketyegése. Hasra fordultam, a kezemet bedugtam a párna alá, de azon is áthallatszott a ketyegés. Nem baj - gondoltam. - Azért is hallgatom. Azért is számolom. Hatszázig számoltam, aztán megnéztem az órám. Hét perc telt el. Akinek nincs hite, hogy átimádkozza, mit kezdjen magával egy ilyen órán? Nincs, ami siettesse, nincs, ami elmulassza... Elszégyelltem magam. Tudok magamon uralkodni. Például akkor alszom el, amikor akarom. Órámra néztem: még negyven perc volt hátra. Becsuktam a szemem. Nem tudom, hogy csináltam, de elaludtam. Pontosan negyven perc múlva ébredtem fel, oly összetörten, mintha követ zúztak volna a hátamon. Mehettem volna Olgához: mégse mentem.Még öt perc. Még öt. Még kettő. Azért sem! Nem félelemből, hanem dacból még hozzávártam három percet. Egy negyedórás késéssel mentem föl a gégészetre.Olga sehol. Csak egy takarítóasszony mossa az ablakot.- Hol a doktornő? - kérdeztem.- Elutazott.- Hogy lehet az? - kérdeztem. - Csak egy óra múlva indul a vonat.- Én csak most jöttem be - mondta a takarítóasszony. - Autóval ment, mert azért a kövér filmesért leküldtek Pestről egy kocsit.- Nem hagyott itt egy leletet? - kérdeztem.- Azt nem is szabad neki - mondta. - Ő mindig mindent bezár.Körülnéztem. Két fiókja volt a laborasztalnak, mindkettő bezárva.- Sürgős? - kérdezte a takarítóasszony.- Kíváncsi volnék rá - mondtam.- Kié? - kérdezte.- Az enyém - mondtam.- Most már meg kell várni a hétfő reggelt - mondta.Az ablakhoz léptem. Mintha nem is volna beüvegezve, olyan tiszta volt a frissen mosott ablak. Lenéztem az udvarra. A Škoda már nem állt bent.- A tanár úr is elment? - kérdeztem.- Mi baja, doktornő? - kérdezte, és a vödörbe csapta a rongyot.- Semmi - mondtam.Épp csak megszédültem. De aztán az jutott eszembe, hogy Olga helyén én is ezt tettem volna. És az jutott eszembe, hogy Rudi helyén is ezt tettem volna. És az jutott eszembe, hogy nincs jogom zúgolódni: kuss!
Másnap, vasárnap reggel nyolckor, életemben először, átvettem az osztályunkon az ügyeletet.Van tartásom. Tudok nem gondolni arra, amire nem akarok. Tudok takarékosan bánni a szánalommal is: nemcsak másokra nem pazarlom, hanem magamra sem. Azt hiszem, kislánykorom óta egyetlenegyszer sem sírtam.Amikor beadtam kérvényemet az egyetemre, és elképzeltem, hogy öt perc múlva orvos leszek, egy Kosztolányi-sor járt az eszemben. "Szemedben éles fény legyen a részvét." Ma is ehhez tartom magam. Igaz, Nikosz szerint annyira félek az érzelgősségtől, hogy érezni sem merek - de ez tévedés. Nem az érzésektől, csak az érzések diktatúrájától félek, egy olyan korban, amikor az értelem az úr.Ami logikus, nem mindig rokonszenves; évfolyamtársaim például, amiért az eszemet használtam, strébernek tartottak. Ez is tévedés. Stréberek-e a méhek, amiért a kaptár törvényei szerint a leggazdaságosabban, hatszög formában építik sejtjeiket? Én is csak a környezet parancsainak engedelmeskedem. De arra vigyázok, hogy ne mérjek kétféle mértékkel: ezt megkívánja a becsületem. Én vagy más - mindegy nekem.Például: a tegnapi délután nem volt leányálom. Mégsem adtam meg magam! Pedig Olga fiókja közönséges szárnyas kulcsra járt, nem lett volna nehéz találni egyet. Mi több: a fiókot egy papírvágó késsel föl lehetett volna nyitni, sőt, délután öt óra tájban Olgát a Művész eszpresszóban telefonon is föl lehetett volna hívni. Nem voltam hajlandó. Az ember vállalja a szerepét: ha orvos, az orvosét, ha beteg, a betegét. Nem leszek a magam protekciós betege. Szép nyugodtan kivárom a hétfő reggelt.Délután moziba mentem, a cukiban is ellógtam egy órát, este átmentem Schreyékhez, és a gyerekekkel együtt végignéztem a tévét. Éjfélig olvastam, aztán - altatóval - elaludtam. A fölébredés első kábulatában egy pillanatra elhagytam magam. Arra gondoltam, hogy huszonnégy éves korban nem nagy a statisztikai valószínűsége annak, hogy egy daganat rosszindulatú legyen. Büntetésből - kérem, ne nevessenek ki - nem a büfében kávéztam, hanem megittam a kincstári löttyömet.Ebben az idegállapotban jól jött, hogy dolgozhattam. Szinte bántott, hogy épp csendes napját fogtam ki a belgyógyászatnak. Nem történt semmi különös. Tíz óra tájban megállt a kórház előtt a Chrysler. S. elvtárs, aki valamilyen határőrlaktanyát ment fölavatni, egy órát töltött Róza mamánál. Fél tizenkettőkor körbejártam a kórtermeket.Minden rendben volt, legföljebb önmagamon észlelhettem egy kis érzékenységet. Például azok a betegek, akiket hetek óta kezeltem, mintha mások lettek volna, mint tegnap és tegnapelőtt. Csak a láztáblájuk volt változatlan: az arcuk, a hangjuk, a tekintetük: más. Valami mégiscsak meglazulhatott bennem, amire ők is rögtön lecsaptak, mert a betegek, mint a kisgyerekek, pontosan megérzik a bizalmaskodás határát. Szecsődi bácsi rám tukmált egy borzasztó száraz cseresznyepitét. Olyan erőszakos volt, hogy ott, az ágya lábánál, mindjárt meg is kellett ennem. Ezt az evészetet a tizenkét beteg néma figyelemmel szemlélte; ilyesmi még nem fordult elő. Orvos vagyok, nem gyóntatópap. Mindig igyekeztem a tárgynál vagy legalábbis a tárgy közelségében tartani az érintkezést. Ma azonban a dumás Holländer játszva átgázolt nagy üggyel-bajjal szerzett tekintélyemen. Közölte, hogy szép lábam van, és tetszem neki. Közölte, hogy ő inkább leeresztve viselné a hajamat, mint kontyban. Közölte, hogy ha Holländernétől sikerülne elválnia, valamint ha én visszaadnám a férfiasságát, kész lenne velem házasságra lépni. Már a szomszéd kórteremben jártam, amikor észrevettem, hogy még mindig rajtam egy mosoly. Hogy tekintélyem roncsait megmentsem, rövidre fogtam a vizitet.Este hatig semmi sem történt. Akkor behoztak egy mentős beteget, egy öreg tusnádi parasztot, tüdőembóliával. Megnéztem, de már nem volt érdemes ágyat keresni: áttétettem egy másik hordágyra. Néhány perce lehetett hátra, pulzusa alig volt tapintható.Leültem a hordágy mellé. Néha eszméletre tért. Akkor azt mondta:- Segítsen, kisasszony.Rám meredt és várt. Nem volt mit csinálni. Tekintete lassan kihűlt, aztán tovább hörgött, zihált, rángott. Áthívattam Schrey doktort, de mire ő belihegett, kopasz fején nagy verejtékcsöppekkel, a beteg szétdobta végtagjait, és elhallgatott. Schrey megnézte, vállat vont, hazament.Aztán megint elkezdődött az a bugyborékoló hörgés. Szikár, nagydarab ember volt; lába lelógott a hordágyról. Nem bírt meghalni. Már sípolva hörgött, már úgyszólván nem is volt pulzusa. Még egyszer kinyitotta a szemét, de nem tért eszméletre többé. A tudata halott volt már, csupán a teste küzdött. Miért ültem ott? Nem tudom. Tehetetlen voltam. Fölösleges voltam. Észellenes dolog volt ott ülni, ölbe tett kézzel, a spanyolfal mögött. Mire vártam? Mit reméltem? Elhívtak, mégis ott maradtam. Fogtam az ütőerét. Üt. Nem üt. Üt. Azt hittem, néhány perce van hátra, de ő még ötnegyed órát élt. Emberfölötti erő volt benne. Vasakarat volt a sejtjeiben, valami ősi életvágy a szöveteiben; én meg, mint egy porszem, úgy ültem ott. Mint egy semmi, egy senki. Egy tárgy.Aztán egy utolsó, egy rettenetes, egy felháborodott hördüléssel végre exitált. Még tíz percig ültem ott, aztán fölkeltem. Vissza-visszanéztem, hátha újból megpróbál élni, de már fehér lett, mint a kő. Tudtam, hogy nem lehetett semmit sem csinálni. Schrey is megnézte, ő a tanúm. Mégis úgy éreztem, hogy hibás vagyok. Tudtam, hogy hülyeség, de az érzésem az volt, hogy valami áttételes módon én voltam ennek a parasztnak a gyilkosa.Bella főnővér másodszor jött értem. A hisztis Holländer görcsökről panaszkodott.- Most nem érek rá - mondtam. - Adjon neki akármit, amitől elhallgat.Fölmentem Róza mamához.Egyedül találtam. Szobatársa, egy idős operaénekesnő, nyombélfekélyével és családtagjaival a folyosó végére húzódott, és a kitámasztott vécéajtó mögé bújva, hideg paprikás csirkét zabált.- Mondani szeretnék valamit, Róza mama - mondtam.- Előbb én - mondta. - Itt járt a fiam.- Láttam az autóját.- Beszéltem vele - mondta Róza mama. - Rendben van a dolog.Kiderült, hogy még mielőtt a mama szólhatott volna, S. elvtárs beszélt az egészségügyi miniszterrel, aki már maga is gondolt arra, hogy Szontágot - akinek esete nem volt súlyos - visszahelyezzék. Igaz, nem a régi helyére, hanem a Jánosba.- A Jánosba? - kérdeztem.- Miért? Ennek nem fog örülni?- De még hogy fog örülni - mondtam.- Akkor jó - mondta Róza mama. - És maga mit akart mondani, kedveském?Eszembe jutott, hogy a beteget kímélni kell. De ha egy rossz szív - gondoltam - elbírja a képmutatást és a közönyt, a helyezkedést és a haszonlesést, miért ne bírná elviselni az igazságot is?- Kedves Róza mama - mondtam -, magából itt bolondot csinálnak.Felült. Rám meredt.- És maga is bolondot csinál saját magából - tettem hozzá. A sovány emberek arca sokkal titoktartóbb, mint a kövéreké. Róza mamáé is hiába volt vastagon kipárnázva, pontosan leolvashattam róla, ami benne végbemegy. A sötét ablakra meredt, vagyis a semmibe. De ebből a semmiből, mint egy előhívó oldatból, a "nagy ötös" csoportképe lépett elő. Rajta volt Boksa Willibald, aki világfias könnyedségével kápráztatta el betegeit. Petz, aki pokrócgoromba modorával, és Lóránt, aki a nagy Pasteur maszkjával éri el ugyanazt a célt. A mama egy ideig elgyönyörködött bennük, aztán visszahozta tekintetét a semmiből.- És - kérdezte gyorsan elvékonyuló hangon - az a katéterezés sem ér semmit?- Az egy nagyon fontos vizsgálat - mondtam. - De nem változtat a mama állapotán.- Értem - mondta Róza mama.A meghunyászkodás, mint a rosszul fölégetett zománc, egy perc alatt lepattogzott róla. Rám nézett, valahogy úgy, mint akit már többször becsaptak a fűszeresnél, és nem tudja, hogy ettől a segédtől mit reméljen. Azt kérdezte:- És a doktornő mit tanácsol?Ez volt ennek a napnak egyetlen derűs perce. Megszűntem kedveskémnek lenni. Róza mama doktorrá avatott.Azt tanácsoltam, menjen szépen haza. Pihenjen. Kerülje az izgalmakat. Szedje a digitáliszt, és próbáljon minél tovább élni.Róza mama ekkor szuszogni kezdett.- Ne tessék megijedni. Ez nem egy szívroham előhírnöke volt, hanem annak a következménye, hogy összeharapta a száját, és az orrán keresztül vett lélegzetet.- Az anyjuk büdös istállóját - mondta, hirtelen méregre lobbanva.És fölkelt. Szuszogva végigment a szobán. Megrémültem. Olyan léptekkel ment, mint egy katonaló, de csak a szekrényt nyitotta ki, előcibálta a ruháit, és felöltözött. Próbáltam neki segíteni, de félretolt.- Mit tetszik akarni csinálni? - kérdeztem.- Visszafelé menet még egyszer benéz ide a fiam - mondta. - Hazamegyek.Már felöltözött. Leült egy székbe. Megint az ablakra meredt.- Ez a tanár úr - kérdezte - nem jó orvos?- De nagyon jó orvos - mondtam.- Csak nem rendes ember? - kérdezte.- Az nem olyan egyszerű, Róza mama - mondtam.- De azért értem - mondta Róza mama. - Rosszul tettem, hogy szóltam a fiamnak?- Azt nagyon jól tetszett tenni - mondtam.Megint fölkelt. Összecsomagolta a kofferét. Most megengedte, hogy segítsek neki. Azt a két üveg kompótot, ami az ablak közt állt, ünnepélyesen nekem ajándékozta. Újra leült. Nézte az ablakot. Nem hallatszott más, csak a szuszogása.- Csak egynek örülök - szólalt meg később harciasan.- Minek tetszik örülni?- Hogy magáról is szóltam a fiamnak.- Énrólam? Mit?- Az igazat - mondta ellenzést nem tűrő arccal. - Hogy te vagy itt a legrendesebb ember, kisfiam.Már tegezett. Már kisfiam lettem. Tessék elhinni, nagyon utáltam magam.- No és ugye, hogy milyen igazam volt - folytatta. - Tudniillik, én épp arról beszéltem a fiamnak...- Kérem szépen - mondtam, de már alig volt hangom -, ne tessék engem dicsérni, Róza mama.- Az igazság nem dicséret, kisfiam.- De hátha nem érdemlem meg.Róza mama sokat sejtetően hunyorított egyet.- A fiamnak más volt a véleménye. A fiam azt mondta, hogy visszafelé jövet meg akar ismerkedni veled. Remélem, örülsz, kisfiam.Fölálltam.- Mennem kell - mondtam -, Holländer bácsi rosszul van.És leléptem.A hisztis Holländernek nagyon sokféle panasza volt, de csak azért feküdt kórházba, mert ott egész nap mesélhetett a betegségeiről. Ma a hólyagbántalmai voltak soron. Ágya mellől végig lehetett látni a folyosón. Egyszer csak azt veszem észre, hogy ott állnak hárman: S. elvtárs, Bella főnővér és Róza mama, a mama koffere körül. Engem néztek. Énrólam beszéltek. Aztán Bella főnővér elindult felém.Szerencsére annak a kórteremnek két ajtaja van. Holländert otthagytam egy szó közepén, kiléptem a hátsó folyosóra, és gyorsan be a kettes nőibe. Bella főnővér nem vett észre. Továbbsietett az ajtó előtt. Vártam egy kicsit, aztán kijöttem, de addigra végigment a folyosón, visszafordult és meglátott.- Doktornő! - kiáltotta.Tettem, mintha nem hallanám; a látogatók miatt úgyis nagy volt a zaj. Befordultam a keresztfolyosóra, és átmentem az udvari traktusba. Sietni kezdtem, mert a főnővér is sietett. Hátul, a kis lépcsőn, fölmentem az első emeletre, újra megkerültem az egész épületet, aztán a főlépcsőn visszajöttem a földszintre, a szobám felé. A folyosón már majdnem futottam, és egyenesen belefutottam S. elvtársba.Más volt, mint a tévében. Először is kisebb, másodszor egészen ősz. Az ő arcán is volt néhány bibircs, de egészen kicsinyek, mintha a Róza mamáéinak volnának a gyerekei. És ugyanaz a kék szem, és ugyanaz a mosoly, amitől a szája meg a szeme szögletében, mintha cérnával kifelé húznák, egyszerre futott össze egy csomó ránc.- Orbán doktornő, ha nem tévedek? - kérdezte.- Az vagyok - lihegtem.- Már sok szépet hallottam magáról - mondta.Akkor, sajnos, elbőgtem magam. Sarkon fordultam, és bőgve rohanni kezdtem. Nem volt nálam zsebkendő, és az arcom csupa könny meg nyál lett, és ráadásul mindenki látott, a betegek meg a látogatók, akik utánam bámultak az ablakmélyedésekből, a két pavilonos, akik a tusnádi parasztot vitték el, Bella főnővér, aki épp szembejött a lépcsőn, és az a takarítóasszony, aki délben ablakot mosott a gégészeten. Mind tágra nyílt szemmel néztek utánam, én pedig végigbőgtem a folyosót meg a lépcsőházat, aztán bevágtam magam után az ajtót, és ráborultam Rudi íróasztalára.Egy jó idő múlva rám kopogtak. Azt hittem, S. elvtárs. Nem válaszoltam, de az ajtó kinyílt, és meggyulladt a villany.Nem S. elvtárs volt. Az a takarítóasszony jött be, aki az ablakot mosta a gégészeten.- Mi történt, doktornő? - kérdezte.- Nem történt semmi - mondtam.Ez nem hangzott valami hihetően, ahogy ültem egy sötét szobában, kibőgött pofával, és az íróasztal üveglapja csupa nyál.- Nekem tudniillik mindenhová van kulcsom - mondta a takarítóasszony. - Itt a lelet - mondta, és átadott egy sárga borítékot.Fölálltam. Föltéptem. Elolvastam. Te édes élet. Te mindennél édesebb. Te édes-édes-édes életem!- Mi áll benne? - kérdezte a takarítónő, aki a gégészeten ablakot mosott.- Nincs semmi baj - mondtam.- Meg szabad nézni? - kérdezte.- Ért hozzá? - kérdeztem.- Én? - kérdezte.Megnézte a leletet. Azt mondta, gratulálok. Aztán körülnézett, és közelebb hajolt.- Nekem mindig van egy kis szilvapálinkám - suttogta. - A nagy ijedtségre... Lehozzam?- Köszönöm - mondtam. - Most nem kérek.- És később?- Később talán igen.- Én bentlakó vagyok - suttogta. - A kis tálalótól jobbra.- Még egyszer köszönöm - mondtam.- Akármikor tessék bekopogni - mondta.- Maga nagyon kedves - mondtam.Intett, és lábujjhegyen kiment.Egy ideig ott ültem az íróasztalnál, és nem gondoltam semmire. Aztán átmentem a szobámba. Főztem egy csésze kávét. Aztán lementem zuhanyozni, és átöltöztem: tetőtől talpig tisztát vettem föl. Aztán visszamentem Rudi irodájába, és elszívtam egy amerikai cigarettát. Megpróbáltam olvasni, de csak félig értettem a könyvet, mintha minden második szónak lenne csak értelme. Egy jó órát ültem a könyv fölött, aztán hirtelen odahúztam a telefont, és interurbán fölhívtam az Erkel Ferenc Zenei Kollégiumot. Egész idő alatt, amíg az olvasással kínlódtam, éreztem, hogy valamit még tennem kell, csak nem tudtam, hogy mit.Nagyvártatva jelentkezett valaki, talán a gondnok. Nagyon mérges volt. De amikor azt mondtam: "Itt a vitályosi járási kórház belgyógyászatáról doktor Orbán Ildikó" - akkor megszelídült. Amikor egy kórházból telefonálnak éjszaka, annak mindig van annyi halálszaga, hogy a legálmosabb ember is fölébredjen tőle.Elment megkeresni Nikoszt; de nem találta a szobájában. Kérdeztem, hol lehet, azt mondta, sejtelme sincs. Szerencsére Rudinál megvolt a pesti telefonkönyv.Felhívtam a Riviérát. Nem volt ott. A Kis Tabánt. Ott sem. Az Alabamában sem. Mindez nem ment ilyen egyszerűen; valóságos közelharcot kellett vívnom, amíg megértették a nevét a telefonon keresztül. Menelaosz Nikosz Evangelidesz nagyon szépen hangzik, de egy éjszakai portás vagy ruhatáros nehezen veszi be.Már a félhavi fizetésemet eltelefonáltam, amikor végre azt válaszolták egy helyütt:- Az a fekete?Nikoszról nem is lehet lényegesebbet mondani. Fekete a haja, a szeme meg a túlburjánzott szemöldöke. A hangja is sötéten szól, mint egy gong. De még az ölelésében is úgy elfeketedett előttem minden, mintha rám szakadna egy bársony gyászbaldachin.- Te édesz-édesz - mondta.Sokat ihatott. Már majdnem hibátlanul beszélt magyarul: csak ha ivott, felejtette el az s-t.- Téged várunk - kiabálta a telefonba.- Ne kiabálj - mondtam. - Elfelejtetted, hogy ügyeletes vagyok?- Azért jöhetnél - kiabálta. - Megint nincsen senkim.- Neked mindig szokott lenni valakid.- Csak te! - ordította.- Ne kiabálj - mondtam. - Te csaló.- Megesküdjek? - kérdezte.- Inkább utazz ide hozzám - mondtam.- Mikor? - kérdezte.- A reggeli gyorssal.- Olyan szép ott? - kérdezte.- Nem - mondtam. - Csöppet se szép.- Akkor inkább te gyere föl Pestre - mondta.- Nem tudok - mondtam.- Azt mondtad, fölhelyezteted magad.- Mondtam?- És neked minden sikerülni szokott.- Ezt is mondtam?- Hát mikor jössz?- Majd, ha már nem fáj a torkom.- Most szombaton? - ordította. - Jövő szombaton?- Ne ordíts - mondtam. - Nem tudom.- Kár - mondta. - Olyan szép lábad volt.- Nem jössz le? - kérdeztem.- És a hajad is szép volt - mondta. - Nagyon szép.- Szervusz, Nikosz - mondtam.- És édes voltál.- Te is édes voltál - mondtam.- De te édes-édes.- Te is édes-édes - mondtam. - Szervusz, Nikosz.- Szervusz - mondta. - Édes-édes-édes.Ez is megvolt. Letettem a kagylót. Mire visszamentem a szobámba, és ágyba bújtam, már földerengtek a sötét ablakok, és halk neszekkel ébredezni kezdett a kórház.
1964 KAVICSOKFort QuirinarA szeptember a legviharosabb hónap minálunk. Van is egy közmondás a vak halászról, aki szeptemberben vízre szállt.[1] Szeles éjszakák után tündöklőre fordulhat az idő, de ha egy negyven méter szélsebességű vihar követi, azon se lepődik meg senki. A Fort Quirinar is - Dakarból jövet - egy ilyen vihart ígérő, ködös hajnalon kerülte meg a Szent Eufrozina világítótornyot.Kikötői hatóságaink a rossz látási viszonyok miatt csak reggel nyolckor vették észre a hajót s a lobogórúdján lengő zászlót. A vámőrség egyik fiatal tisztje a zászló láttán tüstént felhívta a városkapitányt. Nem sokkal később gépkocsit küldtek dr. Vintart tiszti főorvosért, aki háromnegyed kilenckor érkezett meg a polgármesteri hivatalba.Érdekes azonban, hogy még pirkadat előtt, amikor a fiatal finánc mélyen aludt, s a Fort Quirinarnak nemcsak a zászlaját, hanem halvány körvonalait se lehetett kivenni, megjelent a rakparton egy fiatal leány. Nem volt rajta más, csak egy viseltes férfi átmeneti kabát; a hideg szélben csupa libabőr lett piros lábikrája s a kabát félre-félrecsapódó szárnya alól kivillanó, izmos combja. A városból jött, s a rakodómóló végében megállva, összehúzott szemmel nézte a tengert. Látni akkor még nem láthatott semmit, s mégis, mintha belső hevét akarná hűteni, kigombolta a kabátot, és kitárta a szélnek pucér hasát és érett mellét, melyen úgy kidudorodtak az emlők, mint a csiga tapogatói.Nem sokkal őutána innen is, onnan is szállingózni kezdtek a nők. Amikor a gépkocsi a tiszti főorvosért ment, már ott nyüzsgött a rakparton a fél alsóváros minden leánya és asszonya. Sokan azon borzasan, ahogy az ágyból kiugrottak, a rámpa legszélső kövein ágaskodtak, és verdeső orrcimpákkal nézték a párából kibontakozó hajótestet. Mások, a finomabb körökből, szatyrot lóbálva jelentek meg a kikötőben, mintha vásárolni jöttek volna, s csak a szemük sarkából lesték a hajót. Persze ez az átlátszó színlelés nem tévesztett meg senkit, mert a rakparton nem volt egyetlen élelmiszerüzlet sem, leszámítva a kövér halaskofát, aki azonban ki se nyitotta bódéját, s maga is felmászott egy heringesládára, és mereven bámulta a hajót.Eközben viharosra fordult az idő. Egyre erősödő, déli szél fújt, akkora hullámokat hajtva maga előtt, hogy némelyik a kikötő kőgátján is átcsapott, és elöntött néhány pincét az alsóvárosban. A csípős, sós szélvihar se vette el az asszonyok kedvét a várakozástól. Amikor a Szent Szív-székesegyház hétszáz éves harangja elütötte a tíz órát, már feketéllett tőlük a rakpart.Ugyanebben az időpontban egy motoros brigg futott ki a tengerre a vámőrség palotája elől, melynek külön kikötője volt, s a hullámokon táncolva igyekezett a Fort Quirinar felé, mely addigra kibontakozott a ködfátyolból. Már szabad szemmel is látni lehetett a tiszteket a hajóhídon, a korláton könyöklő matrózokat s a lobogórúd csúcsán a tépett, háromszögű zászlót.A parancsnoki hídon csodálkozva nézték a közeledő brigget. Ha egy beérkező hajónak révkalauzra van szüksége, akkor a nemzetközi jelkódex szerint fel szokott vonni egy hosszúkás, piros-fehér csíkozatú zászlót. Perilla kapitánynak azonban eszébe se jutott révkalauzt kérni. Az öböl mentes volt a zátonytól, a kikötőben pedig alig állt néhány hajó. A mi kikötőnk hajóforgalma különben is sajnálatos módon aláhanyatlott, vagy pontosabban szólva, nem tudott lépést tartani néhány sokkal kevésbé szerencsés fekvésű vetélytársával. Bruttóregisztertonnákban számolva, legföljebb húsz százalékkal léptük túl a háború előtti hajóforgalmat. Hogy mi ennek az oka, azt nem tudjuk; mi csak az eredményét látjuk, nevezetesen azt, hogy elég szűkösen élünk. Igaz viszont, hogy tisztább és csöndesebb lett az életünk; kevesebb a bűnöző, megszűntek a járványok, kiveszett a szifilisz. Minálunk nincsenek se lebujok, sem utcalányok, büszkén mondhatjuk magunkénak a világ legerényesebb kikötővárosát, ahol kényszermunkával büntetik az aszfaltbetyárokat. Azaz csak büntetnék, ha lennének, de nálunk emberemlékezet óta nem szólítottak le nőket az utcán.Perilla kapitánynak tehát nem volt szüksége révkalauzi segítségre. Ha csendes a víz, parthoz áll, ilyen viharban pedig ott vetheti ki horgonyát, ahol akarja, és kényelmesen kivárhatja a szél elültét.Ennélfogva a kapitány ügyet se vetett a közeledő briggre. A korlátnak dőlve, a mólót látcsövezte, a fiatalabb évjáratú tisztek körében, akik türelmetlenül nézegették a lassan közeledő partot. Amikor a brigg odaállt a Fort Quirinar szélárnyékos oldalára, csak hosszas kiáltozás után akadt, aki leeresztette a kötéllétrát.Elsőnek dr. Vintart lépett a fedélzetre, a révkapitányság néhány egyenruhás beosztottjának és egy rendőr őrnagynak kíséretében, aki seszínű, szőke hajával, fakó szemöldökével szinte belemosódott a szürke levegőbe. A tengerészek még a köszönését se viszonozták. Egyébként a brigg többi utasának ugyanilyen seszínű volt a haja, ugyanolyan hektikás az arcszíne, mintha közös apától származnának.- Isten hozta, kedves Perilla - nyújtotta kezét a tisztiorvos, amikor felmászott a parancsnoki hídra. Körülnézett, és mindenkire rámosolygott.- Miben lehetek szolgálatára? - kérdezte a kapitány, és szórakozottan megszorította az orvos kezét, amitől egymáshoz ragadtak a vendég kicsontozott ujjai.Kiderült, hogy az egészségügyi hatóságok rendelkezése értelmében minden Afrikából érkező hajón orvosi szemlét kell tartani. Meg kell adni, hogy gyorsabb és udvariasabb orvosi vizsgálatot álmodni se lehet. A tisztiorvos előbb néhány lézengő matrózt intett oda, lehúzta alsó szemhéjukat, belepillantott lázzal égő, sötét szemükbe, s egy barátságos vállveregetéssel útjukra bocsátotta őket. Aztán körültekintett a hajóhídon.- Reszkessenek, uraim - mondta kedélyesen. - Most önökön a sor.Perillán kívül a hajóhídon tartózkodott az első és második tiszt; Martin kormányos és ennek helyettese, Liu-Ci. Ez utóbbi épp a kormánynál állt. Ő volt az egyetlen színes bőrű a hajón, valóságos lángesze a navigációnak. Vézna testalkatával, törékeny tagjaival elütött a hajó személyzetétől, mely mint valami egyenruhát, viselte napbarnítottságát, kiálló járomcsontját s mélyen ülő, bársonyos, fekete szemét, mely - úgy látszik - állampolgárságuk közös ismertetőjegye volt.A tiszteket Vintart doktor olyan felületes udvariassággal vizsgálta meg, ahogy egy főherceget kérdeznek ki az érettségi biztosok.- Bocsássanak meg a zaklatásért - mondta aztán -, és érezzék jól magukat városunkban, mely olyan viharos örömmel fogadja önöket, hogy, ami a viharosságot illeti, egy kis túlzásról is beszélhetünk...Hirtelen elhallgatott, és hátrahőkölt. Pillantása megakadt a kínai kormányoson, pontosan a kínai kormányos kezén. Rémülten sarkon fordult, és lerohant a hídról. Perilla kapitányra, aki el akarta kísérni, rákiáltott:- Maradjon ott! Könyörögve kérem, ne közelítsenek! - és egészen a korlátig hátrált eközben.- Mi ütött magukba? - kérdezte a kapitány.- Leprás az a kínai! Nézzék meg a bal keze hüvelykujját! - kiáltotta Vintart doktor, s aztán kiadva a szükséges óvintézkedéseket, közölte a törvényes előírásokat, és szemkápráztató gyorsasággal beszállt a briggbe.Liu-Ci bal keze hüvelykujjáról hiányzott az utolsó perc.Az orvos beszédéből egy szót sem értett, de amikor Perilla ráfogta a pisztolyát, négykézláb, vinnyogva mászott le a hajóhídról. Egy vízvonal alatti, üres kamrába zárták; nagy siettükben sem enni-, sem innivalót, de még egy emésztővödröt sem adtak be neki. S néhány perc múlva felkúszott a Fort Quirinar árbocára a vesztegzárt jelző, kénsárga karanténlobogó.Amikor a lobogó az árboc tetején megállt, egy pillanatra csönd lett a rakparton. A fedélzeten szorongó tengerészek és a rakpartot ellepő asszonyok farkasszemet néztek. Aztán - nem tudni, hogy a hajón-e vagy a rakparton - felhördült valaki, s ennek nyomán fenyegető moraj kelt az öbölben. Erőszakoskodásra azonban se most, se később nem került sor, csak a Holzer és Gruenberger Áruház reklámautóját dobálták meg kövekkel, mert belehajtott a tömegbe, hírül adva, hogy a Vásárolj Mindent Nálunk Áruházban a női meleg alsók árát 70 parapezóval[2] leszállították.A szél mindegyre erősödött, de az asszonyok nem tágítottak. Egy óra múlva, erős csendőrfedezettel, megjelent a városparancsnok adjutánsa, s a Szeptember Huszonhatodika sugárút torkolatában két tűzoltókocsi állt meg, nekiirányozva fecskendőit a nőknek. Az adjutáns belevegyült a tömegbe, és tőle telhető eréllyel felszólította az asszonyokat, hogy oszoljanak szét. Néhányan, gyengébb lelkek, egy búcsúpillantást vetettek a hajóra, aztán hazamentek. A többiek azonban ott maradtak, ügyet se vetve a csendőrökre és a tűzoltókra.Az esti órákban azonban fékevesztetten tört ki a vihar. Az asszonyoknak már egymásban vagy a kikötőbakokban kellett megkapaszkodniok, ha lábon akartak maradni. Ráadásul a tűzoltók legöngyölték a tömlőiket, és vízsugarakkal söpörték végig a rakpartot. Most már szemmel láthatóan ritkult a tömeg; végül már csak a férfifelöltős lány tartott ki a helyén, a móló végében. Amikor a rakpart elnéptelenedett, kigombolta felöltőjét, és nekihomorította testét a tomboló szélnek. A sötétedő estében - úgy látszott - már csak az ő két fehér melle világított, mint két mozdonylámpás; fényüket még a Fort Quirinar fedélzetén is látni vélték a tengerészek.A hajón megszűnt az élet. Reggel óta senki se mozdult a fedélzetről. Kötélcsomókon ülve bámulták a partot, s néha, amikor eszükbe jutott a leprás kínai, gombostűkkel végigszurkálták tíz ujjuk hegyét, nem tompult-e bőrük érzékenysége. Így múltak az órák. Amikor sötét lett, Perilla kapitány fényszóróval végigpásztázott a rakparton, de ott már nem állt senki. Csak a móló végén villant föl egy fehér folt, de az a villanás elég volt hozzá, hogy az egyik fűtőből kitörjön egy hisztérikus, szaggatott kiáltás. A fűtő, akinek Triped[3] volt a csúfneve, át akarta magát vetni a korláton, társai azonban leteperték. A földön fetrengve se szűnt meg kiáltozni, sőt fogaival letépte saját nadrágját. Ettől a látványtól még Perilla kapitány is elvesztette az önuralmát. Először tarkón csapta a fűtőt, aztán elővette a pisztolyát.- Hol az a kínai? - ordította. - Hadd lövöm agyon!Liu-Ciről mindeddig nem gondoskodott senki. Most a fiatal Martin észbe kapott, lesietett az étkezdébe, és mindenekelőtt a kapitánnyal itatott meg egy bögre kávét, aztán lement a kínai kamrájához, s egy korsó vizet, kétszersültet és egy fatetejű bádogvödröt adott be a résre nyitott ajtón.A kínai vinnyogott.- Liu-Ci nem bántasz senkit - hallatszott az ajtórésből. - Miért lenni Liu-Ci bezárva?- Nézni meg Liu-Ci bal keze hüvelykujját - mondta neki a második tiszt. - Liu-Ci leprás, a fene egye meg!- Nem vanni igaz! - üvöltötte a kínai az ajtó mögött. - Mikor voltál kicsi fiú, Liu-Cinek dühös kutya leharaptál az ujját...A második tiszt rázárta a kínaira az ajtót, és rohant a kapitányhoz.A Fort Quirinar iratait egy vaskazettában őrizték, mely a kapitány fülkéjének padlójára volt csavarozva. Amikor Liu-Ci papírjai előkerültek, azon guggoltukban futották át a személyleírást. Különös ismertetőjele: bal keze hüvelykujja csonka - így szólt az utolsó bekezdés.- Becsaptatok, gazemberek! - üvöltötte Perilla kapitány.Egy perc múlva minden ember a helyén állt, a hajó parancsnoki hídjától le a kazánházig. Szóltak a jelzőcsengők, a kémény ontotta a fekete olajfüstöt, újra kigyulladt a fényszóró, és beledöfte sugarát a sötétségbe. A vihar akkor érte el tetőpontját, amikor a Fort Quirinar gépei elindultak. A hajó féloldalra dőlt, és veszedelmes gyorsasággal siklott a part felé.Parthoz állni, ebben a házmagas hullámverésben, még fényes nappal is istenkísértés lett volna. A sétány ciprusait majdnem földhöz nyomta a szél. A jelzőlámpák égtek ugyan, de a révkapitányság emberei, akik a kikötésnél segédkezni szoktak, nem voltak láthatók. Amikor a hajó orra egy magasságba érkezett a móló végével, csak egy szőke lány futkosott a parton, aki nem tudott mit kezdeni a kivetett kötélcsomóval. Áthurkolta a derekán, s mintha hozzá akarná kötözni sorsát a pusztulásra ítélt hajóhoz, két kézzel belecsimpaszkodott a kötélbe, és tele torokból kiáltozta:- Isten hozott, ti kedves mandarinók![4]A part fényei ijesztően közeledtek. Amikor a döntő pillanatot látta, a kapitány ellengőzt adatott, és Liu-Ci kezére bízta a kormányt. A hajó oldalán homokzsákok lógtak, hogy tompítsák az összeütközés erejét, s a zsákok közt himbált ide-oda a kötélbe kapaszkodó leány, mint az ingaóra sétálója. Ha sikerül végrehajtani a fordulatot, s ha a vihar is irgalmazni akar a hajónak, akkor két hullámverés közt talán oda tudják kötözni magukat a parthoz... A fordulat azonban nem sikerült. A szél ereje s egy váratlan rázúduló hullám elkapta a Fort Quirinart, s egy pillanat múlva fülsértő csikorgás jelezte, hogy zátonyra futottak. Liu-Ci széttárta karját, a kormány üresen forgott, nem engedelmeskedett többé kormányosának.A Fort Quirinar azonban nem futott zátonyra. Nem is futhatott volna zátonyra a mi kikötőnkben, mely nála ötszörte nagyobb vízkiszorítású hajók számára készült, s ahol a háború előtt a Normandie is parthoz tudott állni! A Fort Quirinar nem futott zátonyra, hanem a hullámok hátán lovagolva, felsiklott a rakpartra, és lassabban bár, de immár bukdácsolás nélkül futott el a parti sétány nyesett ciprusai között. Útközben elsodort egy padot, mely dr. Bunke Szilveszternek, a városi süketnémaotthon alapítójának szobra előtt állt, s amelyen szebb éjszakákon szerelmespárok szoktak andalogni. Egy perc múlva, hála Perilla kapitány lélekjelenlétének, a hajó befordult a Szeptember Huszonhatodika sugárútra, ahol az alsóváros legfinomabb boltjai és divatszalonjai sorakoztak. Itt ugyan végig leszaggatta a trolibusz felső vezetékét, de súlyosabb kárt nem okozott, s további szerencsés hajózás után megérkezett a Dóm térre.A hétszáz éves Szent Szív-székesegyház előtti téren elegáns manőverrel lehorgonyzott a Fort Quirinar. Martin, a második tiszt, a székesegyház óratornyára vetette ki az egyik kötelet, a másikat a tér közepén álló pestisemlékmű obeliszkjére hurkolták, a harmadik pedig - egyetlen, pompás lasszódobással - a Holzer és Gruenberger cég Vásárolj Mindent Nálunk elnevezésű áruházának kéményére tekerődött rá. A hajó most már biztosan állt a téren, és Perilla kapitány parancsára megszólaltatta szirénáit. Ugyanekkor a korláton keresztül egy félig elalélt, fiatal nő zuhant a fedélzetre. A Triped csúfnéven ismert fűtő véreres szemmel meredt rá, aztán lesietett a legénységi hálóterembe, egy doboz konyakos meggyért, melyet még Dakarban dugott a zsákjába.Reggelre kelve elült a szél, s a korán nyitó boltosok csodálkozva járták körül a karcsú hajótestet. Amikor azonban észrevették az árboc csúcsán lengedező, háromszögletű zászlót (mely alatt már nem éktelenkedett a sárga vesztegzárjelzés), sértődött arccal visszahúzódtak boltjaikba. Férfiember az elkövetkező időkben tájékára se ment a Fort Quirinarnak, csak szemük szöktéből vetettek rá félelem- és gyűlöletteli pillantásokat. Az asszonyok azonban nem osztoztak sem a félelemben, sem a gyűlöletben. Egy idő múlva a kötélhágcsó helyett korláttal ellátott, kényelmes lépcsők vezettek a Dóm térről a hajóra. Perilla kapitány a kazánházból meleg vizet vezettetett a zuhanyozóba. Ez volt az egyetlen jelentős változás a hajón, eltekintve attól, hogy négy év múlva át kellett mázolni, mert az eredeti festékréteg pattogzani kezdett a napon.
1965 RekviemIn memoriam Hannover István,
szül. Budapesten, 1917-ben,
megh. 1951-ben, a váci fegyházban.
Első álmából verte föl a csöngetés. Mikor átlépett az ébrenlét határán, óriásit dobbant a szíve; mélyen magában, elvermelve, még őrizte a rémületet az éjszakai csengőszótól.Lámpát gyújtott. Kilépett az ágyból. Pongyolájába bújt, de papucsát nem találta; a lába még aludt. Mezítláb támolygott ki az előszobába.- Ágoston doktor urat keresem.- Még nincs idehaza.Egy vékony húsú, vörös hajú fiatalember állt az ajtóban. Ő is a sötétből jött. Ő is hunyorított. A lépcsőházban nem égett a villany.- Mikor jön haza?- Az bizonytalan - mondta Netti. Nyelve még az alvás sűrű nyálában forgott. - Miért nem gyújtotta föl a lépcsőházi villanyt?- Nem tudtam, hol kell - mondta a vöröshajú.Nagyon sápadt volt. Nem is sápadt: fakó, mint egy agyonmosott abrosz. Bal arcán gyerektenyérnyi, májszínű folt éktelenkedett, s valami fürdetlenségre emlékeztető ázottruha-szag áradt belőle. Netti megborzongott, s önkéntelen hátrált egy fél lépést.- Jöjjön vissza reggel - mondta. - Az uram holnap veszi ki a szabadságát, de csak délután indul a vonatunk.A fiú nem nézett szembe vele. Csak a lábát bámulta, melyen pirosra voltak lakkozva a körmök. Strandszezon volt, s ők másnap készültek a Fekete-tengerre utazni, Konstancába. Ahogy józan emberekhez illik, időben összecsomagoltak, koffereiket föladták, s Netti a fodrásznál töltötte utolsó délutánját. Aztán hazajött, és szépen kilakkozta a körmét.Most szívesen elrejtette volna a lábát, de a pongyola csak bokájáig ért. Hiába tipegett ide-oda, a fiú szeme, a lesütött szemhéjak alól, mindenüvé követte.- Milyen ügyben keresi? - kérdezte, fél lábát a pongyola alá húzva.- Azt nem mondhatom meg - mondta a vöröshajú.- Hát akkor jöjjön holnap.- Inkább megvárom - mondta a vöröshajú.Még egy ragaszkodó pillantást vetett Netti körmeire, aztán megfordult, és kiment az ajtón.- Mi jut eszébe? - szólt utána Netti. - A lépcsőházban akar várakozni?Leültette az előszobában, mely régen, Kari ügyvéd korában, váróul is szolgált. Bement, s azon pongyolásan visszaheveredett. Ide-oda lapozgatott az újságban, de szeme nem fogta a betűt, mert minduntalan eszébe tolakodott a künn várakozó. Amikor először jutott eszébe, önkéntelenül odatapasztotta kezét, ahol az a folt vöröslött. Ujjával körülrajzolta helyét, s úgy megirtózott tőle, hogy hátán hideg futott át.Újra olvasni próbált, de a vöröshajú közelsége megzavarta. Pedig ismerte ezeket a sápadt előszobázókat. Kari címe közkincs; huszonöt éve adják kézről kézre a bajba jutottak; azóta, mióta kommunistákat védett, és ingyen vitte a perét minden arra szorultnak... Hogy mit akar a vöröshajú? Akármit akarhat. Vidékről jön, hogy vegyék le az apját a kuláklistáról. Valamelyik gyárból jön, mert színészi ambíciói vannak. Vagy egy javítóintézetből jön, hogy Karival töröltesse a priuszát...Hirtelen, egy nagy lendülettel, felült fektéből. Eszébe ötlött egy mozdulat. Oly pontosan látta, mint egy másodszor levetített filmen, ahogy a vöröshajú az előszobaszékben ül; és egymás után meghúzza és megropogtatja az ujjait... Előbb csak nyugtalan lett. Valami visszavonzotta az előszobába, mintha az előbb nem nézte volna meg elég jól a fiút. "Ugyan már - gondolta. - Miért érdekes ez?" De az izgatottság valósággal feldobta az ágyból. Összegombolta pongyoláját. Megkereste papucsát, és kisietett a konyhába.Amikor, tálca a kezében, rányitotta az ajtót, a fiú fölpattant, vigyázzba állt, s ettől zavarba jött. Netti elébe tette a rántottát.- Biztosan megéhezett az úton - mondta.- Milyen úton? - kérdezte gyanakvó arccal a fiú.- Csak úgy gondoltam - mondta Netti. - Lásson hozzá, kérem.És nézte. És legbelül, nem is az idegzetében, hanem a sejtjeiben, reszketni kezdett valami. Ezt az evést már látta. Ahogy a villát fogja, nyakban. Ahogy a falatnak elébe hajol. Már tudta, hogy nyúl majd a pohárért. Hogy issza a vizet. S hogy törli meg a vízivás után előbb a jobb, aztán a bal kezével a száját... A vöröshajú nem nézett rá. Sunyítva ült. Sunyítva evett. S amikor végzett, s már nem volt dolga a kezének, újból kezdte az ujjropogtatást. Az a reszketés megszűnt. Most mintha marokra fogná a gyomrát valami. Ugyan - gondolta magában -, bebeszélés.Fölállt, és kivitte a tálcát. A konyhaajtóból visszalesett, és látta, hogy a vöröshajú ölbe ejti a kezét, és nem huzigálja az ízületeit. Néhány őszibarackot hozott egy tányéron; amikor a közelébe ért, már hallhatta, hogy a vöröshajú valamelyik ujján megroppan a perc.- Tessék - mondta. - Vegyen gyümölcsöt.- Nem kérek - mondta a vöröshajú.- Miért olyan ideges maga? - kérdezte.- Miből tetszik gondolni, hogy ideges vagyok? - kérdezte a vöröshajú.Nagyot rántott a mutatóujján, s Netti nyelt egyet, nehogy elsikoltsa magát.*Amikor becsöngettem, mezítláb nyitott ajtót. A körme ki volt lakkozva. Eleinte nem is láttam belőle mást, csak a lábát. Egészen meghülyültem bele. Barnára volt lesülve. Bokája sima, mint egy csontfaragás; alatta egy felívelő boltozat, mintha nem is a talpán, hanem ezen a légpárnán járna. Gyönyörű volt a mozgása.Féltem tőle. Félek minden nőtől. Félek, hogy megint megkívánok egyet, és ha megkívánok egyet, megint itt a baj... De ezt a lábat nem bírtam nem kívánni. Szerettem volna elébe kuporodni, hogy a tenyerembe lépjen. Szerettem volna rálehelni, a zsebkendőmmel megpucolni, mint egy porcelánt. Szerettem volna ölbe venni, és az ujjaimmal végigzongorázni az ujjain, mint egy hangszeren... Pista mesélte egyszer, hogy a legelső evezőstúrán összevissza csókolta Netti lábát, aztán a bokájára hajtotta fejét, és úgy aludt el. Már késő volt. Az őr beszólt a kukucskálón, hogy fogjuk be a szánkat; csak susognunk lehetett.- Mi lehet szép egy női lábon? - kérdeztem suttogva.- Erre én is aznap jöttem rá - mondta Pista.Azt mondta, hogy egész odáig még a saját lábát is utálta. Úgy érezte, hogy a láb egy elkorcsosult valami. És elmesélte az anyja lábát, tele bütyökkel és tyúkszemmel és bőrkeményedéssel; ha hazajött a büféből, és elkezdte kiáztatni egymáshoz ragadt ujjait, és egy rossz zsilettel nekiállt vagdosni a bőrt, akkor őneki félre kellett nézni, nehogy felémelyedjen a gyomra... A mama lábában, azt mondta, benne volt minden nyomorúságuk. Olyan barna volt, mintha nem is láb volna, hanem cipő. Sötétkék erek járták be, vastagon és tekervényesen, mintha giliszták másznának a bőre alatt. És amikor kiment az udvarra, és megállt a sáros agyagban, olyan volt a lába, mint valami gyökér, s az ujjainak mintha folytatásuk lett volna a föld alatt... A mama vette el a gusztusát a nőktől és mindentől, ami testi. Még a saját testétől is.Persze, mondta, a mamát sajnálni kellett volna, hiszen őérettük állt a talpán, és csapolta a söröket egész nap... De nem lehetett. Ha hazajött, mindig rumtól szaglott a bőre, és majdnem mindig hozott egy félrészeg pasast. És levetkőzött. És ő hiába kucorodott a pokróc alá, valahogy mégis látta, hogy a mama nő, és melle van, és teste van, és lefekszik a pasassal meztelenül... Nyikkannia se volt szabad. Csak feküdt, összeharapott szájjal, felhúzott térddel, és egymás után végigropogtatta az ujjait, hogy ne hallja azokat a hangokat... Már felnőtt ember volt, mesélte, húsz-huszonkét éves, és libabőrös lett egy lánynak a közelségétől.- Nettiétől is? - kérdeztem.- Ne légy hülye - mondta.- Az elején se? - kérdeztem.- Soha - mondta. - Őbelőle a szépség kisugárzott. Minden szép lett körülötte; az utca, ahol járt, a zománca vesztett lavór, amiben mosdott. Még én is.Egész filozófiája volt a női szépségről. Az volt a lényege, hogy egy szép női test nemcsak egy szép női test. Több önmagánál, mint ahogy a tenger se csak víz. Titka van, melyet nem is sejt az emberiség, vagy csak néhány kiválasztott kapiskál belőle valamit. A görög szobrok, az olasz festmények: egy kis kóstoló belőle... Ha pedig valaki bele mer szeretni egy ilyen nőbe, abból a szerelem mostohagyermeke lesz. Nem szabadul többé; az a mámor, ami a szépségből árad, szenvedéllyé válik, mint az alkoholizmus. Amíg szép nők lesznek a világon, addig rabszolgák is lesznek.Itt elröhögte magát, hangtalanul, hogy meg ne hallja az őr.- Nem ezt vártad, mi? - kérdezte. - A volt VII. kerületi titkár szájából?- Egy szavadat se hiszem - mondtam. - A múltkor azt mesélted, hogy Netti mindig hű volt hozzád.- A maga módján - mondta. - De azért magába bolondította a legjobb barátomat. És téged is magába bolondítana.- Rám se bírna nézni.- Én olyan szép vagyok? - kérdezte nevetve. - A te fő bajod az, hogy félsz. Nem mered szeretni a szép nőket. Pedig sokkal könnyebb megkapni egy szép nőt, mint egy csúnyát... A szépség hisz saját küldetésében, ahogy a szentek is hitték, hogy meg tudják gyógyítani a leprásokat.- Te is leprás voltál? - kérdeztem, hogy visszacsípjek.- Rosszabb annál - vigyorgott. - Szűz. Huszonhat éves koromban.Pista nem volt épp diszkrét. Illetve nagyon szeretett tanítani, és a magyar költészet meg a közgazdaságtan mellett Netti volt a fő tantárgy... A többit, mondta, akárkitől megtanulhatom; de Nettiből csak őnála vizsgázhatom.- Miért kell Nettiből levizsgáznom? - kérdeztem.- Mert nálad is itt a görcs - mondta, és lefestette Netti hangját, járását, bőrét, mellét, hasát, nyakhajlatát. Elmondta a csókját. Úgy megismertem Nettit, hogy tovább tudtam volna vele élni, ott, ahol Pista abbahagyta. Ugyanúgy hiányzott nekem, mint neki. Néha meg akartam kérdezni, nincs-e egy húga Nettinek; de Pista minden hátsó gondolatomat kitalálta, és biztosan kiröhögött volna ezért. "Na látod - mondta volna -, máris magába bolondított."Azt hiszem, ilyenforma lába lehetett, mint ennek az ügyvédnének. Többet nem is nagyon láttam belőle. Tudtam, milyen arcot vágott, amikor meglátott az előszobaajtóban. Én átérzek a levegőn, mint a vakok; kivibrált belőlem valami, mint egy rádióhullám, és már tudtam, hogy utál. Minél finomabb és ápoltabb valaki, annál jobban iszonyodik tőlem; ezt már megszoktam. Talán Netti nem utálna; de nem tudom, miért hiszem ezt. Az ilyen ügyvédnék viszont hidegen hagynak.Csodálkoztam egy kicsit, amikor a rántottát behozta. Azt is észrevettem, hogy amíg ettem, rajtam tartotta a szemét; ettől elfogott az a belső, mindent szétfeszítő idegesség, ami mindig, nők előtt... Alig beszélgettünk. Kérdezte, nem akarok-e sört. Mondtam, nem kérek. Egyszerre azt mondta, egészen furcsa hangon:- Maga együtt volt Hannover Istvánnal?Éppen barackot ettem. A húsa kiesett a számból.- Honnan tudja? - kérdeztem.- Mennyi ideig? - kérdezte.- Másfél évig - mondtam. - És maga kicsoda?- Netti - mondta.Csak akkor mertem ránézni.*Nem sokkal ezután megszólalt a telefon.Mind a ketten fölrezzentek, pedig a telefon egészen halkan szólt Kari szobájából. Külön meghosszabbítót csináltattak, és minden este oda vitték át a készüléket. Kari a Külkereskedelmi Minisztériumban dolgozott, magas beosztásban. Ő tárgyalt a Nyugatról jött ügyfelekkel, és esténként sokszor elmaradt velük. Kétszer, háromszor is felhívta Nettit. Amíg ébren volt, odament és fölvette a kagylót; ha már elaludt, nem zavarta föl a csengetés.Nappal is haza-hazatelefonált, mintha attól félne, hogy egyszer nem találja otthon az asszonyt. Izgulva, reszketve szerette a feleségét; ha hazajött, mindig ajándékkal jött, mintha meg akarná vesztegetni. Valami nem volt az övé Nettiből; ezt a csücsköt próbálta kitépni a kezéből, eredménytelenül. Most is egy elsőhetes szerelem mohó izgalma cikázott a hangjában.- Nem aludtál?- Nem.- Szeretsz?- Igen.- Igazán?- Igazán.Egy pillanatig csend volt. Odaátról tánczene szűrődött a hallgatóba. Kari megpróbált rájönni, nincs-e ennek az igazánnak a hangsúlyában valami fals; de nem bírta eldönteni.- Ezek a svédek lokálba kívánkoztak - mondta aztán. - Nincs kedved idejönni?- Nincs.- Érted küldöm a kocsit.- Nem lehet - mondta Netti. - Van itt valaki.- Ki van ott?- Egy vörös hajú ember.- Ismerős?- Nem ismerem.- Mit akar?- Nem tudom.- Jöjjön holnap.- Nem akar holnap jönni.- Miért olyan sürgős neki?- Másfél évig együtt volt Pistával.Odaátról megint csak a tánczene szólt egy kis ideig. Valahányszor kimondta ezt a nevet, Kari mindig hallgatott, és hallgatózott egy kis ideig, mint az orvos, miután kikopogtatta a beteg szívét.- Hogy hívják? - kérdezte aztán.Netti kikiabált a nyitott előszobaajtón.- Hogy hívják magát, kérem?- Pelle Gyulának - kiabált be a vöröshajú.- Pelle Gyulának - mondta a telefonba Netti.- Honnan jött? - kérdezte Kari.- Honnan jött? - kérdezte Netti.- Nosztráról - mondta Pelle.- Nosztráról - mondta Netti.- Politikai? - kérdezte Kari.- Politikai? - szólt ki az előszobába Netti.- Köztörvényes - mondta Pelle.- Köztörvényes - ismételte Netti.- Mi volt a vád? - kérdezte Kari.- Mi volt a vád? - kérdezte Netti.- Nemi erőszaktétel - mondta Pelle.- Nemi erőszaktétel - mondta Netti is.Erre valamivel hosszabb csönd lett. Utána nemcsak hogy reszelősen szólalt meg Kari hangja, hanem a szokottnál sokkal gyorsabban és feltűnő eréllyel utasította Nettit, hogy adjon egy százast Pelle Gyulának, és azonnal küldje el. Holnap egész délelőtt odahaza lesz; jöhet, amilyen korán csak akar.- Elküldöd? - kérdezte a végén, aggodalmasan.- El - mondta Netti.- Biztosan?- Biztosan.- Szeretsz? - kérdezte Kari.- Igen - mondta Netti.- Igazán? - kérdezte Kari.- Igazán - mondta Netti.Letette a telefont. Átment a szobájába. Kivett a retiküljéből egy százast. Amikor a hálószobából az előszobába nyitott, Pelle megint vigyázzba vágta magát, s lassan visszaült. Sorban végigropogtatta az ujjait.Netti nézte. A százast beletette a zsebébe. Azt kérdezte Pellétől:- Dohányzik, kérem?- Igen - mondta Pelle.- Várjon - mondta Netti. - Hozok cigarettát.*Nem bírtam kivárni a válaszait. Ha egyszerre hét szája lett volna, és egyszerre hét választ adott volna, az sem oltotta volna a türelmetlenségemet.- És nem üzent semmit? - kérdeztem. - Az nem lehet - mondtam. - Gondolkozzon egy kicsit - mondtam.- Nem is üzenhetett - mondta, és rám meredt.Eleinte föl se mert pillantani; most meg úgy nekem esett a zöld szemével, mint egy éhes állat az ennivalónak.- Miért ne üzenhetett volna? - kérdeztem.- Nem számított rá, hogy én szabadulok előbb. Mindig várta, hogy majd hívatják, és bocsánatot kérnek, és hazaengedik... És nem is sejtette, milyen beteg. Öt perccel, mielőtt átvitték a kórházba, jutott csak eszébe az a boríték.- Miféle boríték? - kérdeztem.- Azért vagyok itt... A naplója volt benne meg egy majdnem befejezett tanulmány Babeufről. Azt mondta, ha azt elolvasom, akkor jobban megismerem őt. Az ügyvéd úrnak adta át.- A boríték nálam van - mondtam. - De hát énrólam nem beszélt? - kérdeztem. - Csak a naplójáról? Csak Babeufről? - kérdeztem. - Én ezt nem hiszem el.- De beszélt - mondta.- Sokszor? - kérdeztem.- Mindig - mondta.- És mit beszélt? - kérdeztem.- Mindenfélét - mondta, és elpirult.- Hát mesélje el - kértem.- Mit?- Hogy miről beszélt Pista.- A hajáról.- És?- És a szeméről.- És?- És a lábáról.Megint elpirult. Könnyen pirult; csak azt nem tudom, miért épp a lábamnál pirult el.- Mit mondott róla?- Hogy milyen szép a lába, és milyen szép a járása.- És még mit mondott?- Hogy magával minden egyszerű és természetes volt. Sohasem kellett félni, még a mozgalomban sem, mert a maga közelségében a veszély sem volt érezhető...- Most ne a mozgalomról beszéljen - mondtam.- Ő hozta ezt a példát.- Milyen példát?- Ami a Szavanovban történt.Furcsa, milyen nagyra volt vele, pedig csak gyerekes hősködés volt az egész... Mikor a járőr bejött a Szavanovba, otthagytam Pistáékat, mintha egyszerre sürgős lett volna az elmenés. Persze, engem igazoltattak először. Azt hazudtam, hogy otthon felejtettem a papírjaimat; erre közrevettek, és mondták, hogy velük kell mennem az őrsre... De a cukrászda ajtaja nyitva volt, és én kiugrottam az utcára, és elkezdtem rohanni. Pozsonyi út. Sziget utca. Pozsonyi út. Katona József utca. Duna-part. Újpesti rakpart... A járőr utánam, de nem bírtak utolérni. Aztán fogtak egy taxit, de hát én tornászlány voltam, és négyszázas futó voltam, és majdnem gyorsabban futottam, mint a taxijuk... Az őrsön persze rögtön megtaláltam az igazolványomat. Papám vasutas, mamám a kispesti plébánián takarítónő... Megcirógatták az arcomat, és azt mondták, hogy máskor nem kell megijedni a katonáktól, mert ők csak zsidókra és bolsikra vadásznak. Kérdezték, van-e villamospénzem. Mondtam, nincs.Pista agyoncsókolt érte. Fontos találkozó volt; nemcsak az összekötőjével tárgyalt, hanem egy harmadik valakivel is, akivel borzasztó tisztelettel beszélt. "Futni - mondtam hetykén - máskor is tudok, ha olyan boldoggá teszlek vele."De engem is boldoggá tett, csak nem mutattam. És még most is, ahogy rágondoltam, egyszerre rettentő futhatnékom támad, mintha nem is egy Bors utcai villában ülnék, férjhez menve, egy gyönyörű nyaralás előtt, hanem a Szavanovban, nyolc fillérrel a zsebemben... Micsoda futás volt, Istenem! Úgy éreztem, hogy tőlem függ minden. Hogy én is olyan híres leszek, mint a maratoni futó. Még híresebb. Úgy éreztem, én mentem meg a világot. Hogy ha utolérnek, sem bírnak utolérni, mert én már nem is a földön futok, hanem egy ismeretlen ország országútján, melyet kétoldalt a szél szegélyez, és halpikkelyekkel van kikövezve, hogy el ne fárasszon a futás... És tényleg, egy csöppet se voltam fáradt. Amikor a taxiba nyomtak, alig lihegtem, olyan könnyű voltam, és olyan boldog, mint a mámoros... Úgy látszik, amit az ember másokért csinál, annak nincs fáradtsága.- Amíg vele volt - kérdeztem meg Pellét hirtelen -, Pista kommunista volt?- Mindig - mondta.- És tanította magát?- Mindig - mondta. - Amíg csak át nem vitték a kórházba. Nevetve búcsúzott. Azt mondta, felejtsek el félni. Azt mondta, ne gondoljak rá mindig, hogy csúnya vagyok. Azt mondtam, könnyű neked. Ne félj, azt mondta, majd egyszer jön valaki, aki elfeledteti veled. Majd téged is elvisz evezni valaki... Arra a túrára célzott.- Azt is elmondta magának?- Igen.- Mesélje el.- De hiszen maga is tudja.- Persze - mondtam. - De szeretném tudni, hogyan mesélte ő.- Nem is tudom úgy elmesélni, mint ő.- Akkor is - kértem. - Ahogy tudja.Folyton nógatni kellett. Bámulni bámult, de beszélni nem akart.- Inkább valami mást - mondta.Összetettem a kezem, úgy kértem.- Mondja el, kérem szépen. Nekem jogom van ezt hallani.Elpirult. Még a keze, még a fekete szegélyes körme is el tudott pirulni.- Elmesélte, hogy ő még trikót sem hozott. Vagyis nem is hozhatott, mert nem volt trikója... Bricseszben ült a csónakba.Bricseszben, flanelingben, viharkabátban. És magázott. Mereven nézte a két parton a tájat, mintha nem bírná felém fordítani a nyakát. Másnap együtt vettünk neki trikót.- Így volt - mondtam.- És maga fölevezett, messze Horányon túlra. Ott találtak egy beszögellést. Elmondta, milyen volt. Egy hosszú pázsitos partszakasz, füzektől védve, és egy vadcseresznyefa dőlt a víz fölé... Ott maga azt mondta: Fürödjünk meg. És Pista azt mondta: Nincsen trikóm. Erre maga azt mondta: Fürödjünk trikó nélkül. Erre ő azt mondta: Mi jut az eszébe! Minden percben jöhet valaki...De nem jött senki. Délfelé járt. Akik szigetet akartak kerülni, már föleveztek, és még nem indult meg a csurgás lefelé. Hajó se jött, egy lélek se mutatkozott, egy hang se hallatszott a Dunán... Olyan hűvös volt a víz, és úgy ölelt át az a hűvösség, mint egy meztelen szobrot a szél.- Elmondta, hogy maga kinevette - folytatta Pelle.- Főtt, mint a rák - mondtam nevetve. - Még a flanelingét se merte levetni.Ő is elmosolyodott. Most láttam csak, hogy a fogai is csúnyák, korai sötétedésnek és romlásnak indultak... De ebből a vértelen szájból, a csúf fogak közül valahogy mégis Pista hangja szólt. És ettől nem volt olyan borzasztó a látvány.- Mondja tovább - kértem.Nagyon piros lett. Azt hiszem, még a ruhája alatt is piros lett.- Aztán - mondta - maga bement a vízbe. Ott vetkőzött le. Aztán kidobta a trikóját a partra, és messze kiúszott, mert nagyon jól tudott úszni... Pista nyugtalan lett, és hívni kezdte, és akkor végre kimászott a vízből. Nagyon szép volt, azt mondta Pista.- Mit mondott még? - kérdeztem. - Vagy csak ennyit mondott?- Azt mondta, hogy ez még az elején történt, és magának olyan volt az alakja, mint amikor egy tizenhét éves fiú gondol egy nagyot, és lánnyá változik...Nyelt egyet. Nem nézett rám. A ruhafogast nézte, mintha az volna az a lány, akiről beszél. Ezért megsajnáltam, de nem bírtam félbehagyni. Pista szavait akartam hallani.- Mondja tovább - kértem.Megint nyelt egyet.- Azt mondta, maga nem sietett felöltözni. Előbb nyújtózott egy nagyot, és mikor nyújtózott, a testén csillogott a víz. De épp, amikor nyújtózott, húzott fel mellettük a Tungsram-gyári nyolcas.Halántékán verdesni kezdett egy ér, és szinte szemmel lehetett követni a lüktetését, végig a vékony bőr alatt, le, egész a szívéig... Bőre nem takaróul szolgált, hanem árulkodásra. Úgy működött, mint egy röntgenkészülék képernyője: rá volt vetítve, hogy mi történik a szervezetében.- És? - kérdeztem.- Azt mondta Pista, hogy volt ott egy bokor, elbújhatott volna. De ő is rögtön fölkapta, és gombóccá gyúrta, és odadobta magának a fürdőtrikóját; pont a lába elé esett. De maga nem vette föl a trikót, és a bokor mögé sem bújt el, hanem szépen felsétált Pistához, végig a hosszú pázsiton, de olyan lassan és kényelmesen, mintha ez lett volna a világon a legtermészetesebb állapot. Úgy viselte a meztelenségét, mondta Pista, mint más a télikabátját.Így volt. Emlékszem, az a szerencsétlen Tungsram-nyolcas előbb vánszorogni kezdett, aztán felült a parti agyagra, mert a kormányos ugyanúgy ki volt borulva, mint szegény jó Pista. Ő odarohant hozzám, és a vállamra dobott egy frottírt.- Aztán? - kérdeztem.- Aztán összevesztek, mert Pista nagyon féltékeny volt.- Nagyon - mondtam.- De aztán kibékültek.- És? - kérdeztem.- És hogy az a nap volt az ő gyógyulása napja.- Mást nem mondott? - kérdeztem.- Nem sokat.- De én szeretném tudni - mondtam.- Ilyesmiről nem szokás beszélni - mondta.- Nagyon szépen kérem - mondtam.- Azt mondta - szólt, majdnem hangtalanná vált hangon -, hogy neki magával volt a legjobb a világon.Ültömben, mintha kiszállt volna belőlem az erő, egészen elengedtem magam; izmaim mintha elfolyósodtak volna, hasamban forróság áradt szét, mint egy belső vérzés. Éreztem őt magamban. Hallottam a lihegését. A kiáltását, mint amikor robbantanak, és nagyot csattan és fellövell a föld.Nekem is ővele volt a legjobb a világon.- Köszönöm, hogy elmondta - mondtam aztán.Hirtelen fölugrott. Körülnézett. A levegőn, mely körülvette, érződött, hogy belül csupa reszketés. Megsajnáltam. Egy percig az arcába néztem; már nem volt olyan undort keltő, mint amikor jött. Mintha visszalépett volna valahogy a múltba, egyszerre helyet talált magának ebben az emlékben. Rémlett, ő is ott állt a vadcseresznyefa alatt, a parton; persze nem olyan élesen és tisztán, mint Pista, hanem mint egy test nélküli test, mely csak árnyéka tud lenni önmagának... De ott volt.- Jöjjön csak - mondtam gyorsan.- Hová? - kérdezte.- A szobámba - mondtam. - Ott vannak Pista iratai.*Netti ágya.Netti ágya Mária Terézia-korabeli, berakásos bútordarab volt. Kari a Heilig baronessz csődtömegéből emelte ki; ő nemcsak kommunistákat védett, hanem jól tejelő teheneket is tartott mellettük. Az ágyat egy névtelen jobbágy mesterember csinálhatta, egy újszülött bárókisasszonynak, nászágyul. Alkalmasint nyolc nap alatt végzett az asztalosmunkával, és tizennyolc évig bíbelődött az intarziákkal. A lomhaság és kecsesség elegye született ebből: olyan volt az ágy, mint egy táncoló medve. S Nettinek az a szemtelen gondolata támadt, hogy egy rokokó éjjeliszekrénnyel párosította össze, egy vadmodern függőlámpát akasztott fölébe, lábtól pedig egy hasas, óriási, mázas korsót állított, tele hosszú nyakú dáliákkal. Mielőtt Karihoz ment volna, csak hálni járt a szobájába. Mióta Karihoz ment, bolondja lett a lakásdísznek; a hasas korsó nyakára például egy füzér vérpiros cseresznyepaprikát akasztott, nyakláncul.Ezt az ágyat nézte Pelle. Úgy nézte, leszegett fővel, mintha neki akarna menni, hogy megverekedjenek.- Az ágy is Karié - mondta Netti békítőn. - Én itt utálok minden bútordarabot.- Pedig szép - mondta Pelle. - De most tessék szíves lenni ideadni azt a borítékot.- El akar menni?- Szeretnék - mondta Pelle.- Ne legyen buta - mondta Netti. - Az, ami történt, Pista akarata volt.- Tudom - mondta Pelle.- Hogy Kari szerelmes volt belém?- Azt is - mondta Pelle.- Ő volt az egyetlen ember a földön, akire Pista nem féltékenykedett. Karin mindig csak mosolyogni tudott.- Elmondta - mondta Pelle.- Ha pedig meghalok, azt mondta, légy a felesége.- Azt is tudom - mondta Pelle.Még mindig az ágyat nézte.Netti szobája csupa lámpaernyő. Ebben a derengő, megszitált fényben eltűnt arcának csúnyasága. A tűzfolt alig látszott, csak egy árnyéknak, mely belemosódott a sovány fiúarc többi árnyékfoltjai közé. Nemcsak a lámpaernyők tették. Pelle a semmiből jött, mint egy ismeretlen rokon, akin senki sem nézi, szép-e, rút-e. El kell fogadni olyannak, amilyen. De ő ezt még nem tudta. Hirtelen hátat fordított az ágynak, s az ajtó felé pillantott, mintha a távozás útját keresné, és így szólt:- Akkor most tessék ideadni a kéziratokat.Netti mosolygott.- Ne légy már olyan féltékeny, te buta - mondta neki.Nagyot lélegzett. Behunyta szemét. Feszített magán egyet, mint aki egy uszoda hideg vizébe készül ugrani, aztán gyorsan hozzálépett, és megcsókolta a száját.- Vetkőzz le gyorsan - súgta neki. - Mindjárt megeresztem a fürdővizedet.*Pista ruhája volt rajtam. Pista inge. Pista zoknija, cipője a lábamon. És irtózatosan kívántam ezt a nőt.- Tessék szíves lenni elengedni - kértem.- Csókolj vissza - mondta.És folyton cirógatta az arcomat, valami végtelen, állati türelemmel, ahogy a borját nyalogatja a tehén. Ha ki akartam bújni, visszanyomott az ágyra, és lemosolygott rám. Olyan ereje volt, hogy nem bírtam vele.- Tessék engem hagyni - mondtam. - Úgysem bírom megtenni.- Miért nem bírod? - kérdezte.- Pista miatt.- Hazudsz - mondta. - Hiszen te Pista vagy.- Nem vagyok Pista.- Egy kicsit - mondta.- Csak a ruhája - mondtam.- Nemcsak a ruhája - mondta. - A hangja. A szavai. Ahogy ropogtatod az ujjaidat.- Ő csak a doktor úrra nem volt féltékeny - mondtam.- Terád se volna - mondta. - Csókolj vissza.Újra megcsókolt. Megpróbáltam eltolni, de ő csak mosolygott rám, és cirógatott.- Tessék engem elengedni - mondtam. - Én még sohasem voltam nővel.- Megint hazudsz - mondta.- Tessék elhinni - mondtam.- Ezért ítéltek el.- Nem ezért.- Azt mondtad az előbb, a telefonba.- De az nem úgy volt.- Hát hogy volt?Elmondtam, hogy a fiúk kiröhögtek, amiért még nem voltam nővel, és rám heccelték azt a kis dögöt... Előbb kikezdett velem, aztán csúfolni kezdett. Te vörös kutya, mondta. Te pecsétes képű. Akkor nekimentem, letéptem a ruháját, de ő lerázott. Azért kaptam csak másfél évet.- És miért nem voltál soha nővel? - kérdezte.- Mert félek tőlük - mondtam.- Most nem hazudsz? - kérdezte.- Nem hazudok.- Tőlem is félsz? - kérdezte.- Igen - mondtam. - Félek.- Mert csúnya vagy? - kérdezte.- Mert csúnya vagyok - mondtam.- De nem vagy csúnya - mondta.- De csúnya vagyok.- Na várj - mondta és fölkelt. - Most ne nézz ide.De muszáj volt odanéznem. Olyan nagyon kívántam, hogy nem bírtam másfelé nézni. Még hunyorgatni se szerettem, mert akkor egy szempillantásig nem láthattam őt.Egy tükrös asztalka állt a sarokban. Odament, megfésülködött.Aztán letette a fésűt. Kigombolta a pongyoláját. A hálóinge egy vállrándítással lesuhant róla. Kilépett belőle, és kilépett a papucsából is. Nem volt rajta semmi, amikor elindult felém, és jött szép nyugodtan, kényelmesen. Még Pista mesélte, milyen szép volt a mozgása. Talán, mert atletizált. Talán mert úgy szeretett táncolni, és mindennek mindjárt kihallotta a ritmusát. Pista szerint az volt a mozgásának a titka, hogy testének részei valahogy tudtak egymásról. Üzentek egymásnak. Sürgönyöztek. Egyetlen lépésében annyi szépség volt, mint amikor felröppen egy madár, körbekering egyet, és újra leszáll... Megállt fölöttem.- Nézz meg - mondta. - Ilyen vagy te is.- Nem - mondtam.- De - mondta. - Mind ilyenek vagyunk.*Csöngetni kezdett a telefon.A lépcsőházban hallották meg a csöngetését. Netti megállt.- Ne vedd föl - ijedt meg Pelle.- Menj csak előre - mosolygott Netti. - Ne félj.Vissza kellett menni a lépcsőn. Kinyitni az előszobaajtót. Lámpát gyújtani. Végigmenni a szobákon. A telefon még szólt. Fölvette a kagylót.- Szervusz - mondta Kari.- Szervusz - mondta Netti.- Elment már az a vöröshajú?- Most megy el - mondta Netti.- Csak most?- Csak most.Csönd lett. A tánczene beszűrődött a telefonba.- Azt hittem, már alszol - mondta Kari.- Nem aludtam - mondta Netti.- A szobádból jöttél?- Nem a szobámból jöttem.- A lépcsőházból jöttél vissza? - kérdezte Kari.- A lépcsőházból jöttem vissza - mondta Netti.Megint a zene szólt egy kis ideig.- Muszáj így sietni? - kérdezte Kari.- Muszáj - mondta Netti.- De hisz alig van otthon ruhád.- Elég az - mondta Netti.- És minden kofferünk kint van a vasútnál.- A szatyorba pakoltam - mondta Netti.- Hát szervusz - mondta Kari.- Szervusz - mondta Netti.Még egy kis ideig hallani lehetett a tánczenét, de már nem szóltak többet egymáshoz. Egyszerre tették le a hallgatót.*Amikor becsaptam magam után az előszobaajtót, üres volt a lépcsőház.- Halló! - kiabáltam.Nem felelt senki. Kettesével rohantam le a lépcsőn, de az utcán se láttam senkit. Nem is tudtam, merre induljak; aztán lefelé kezdtem el futni. Szatyorral a kezemben, télikabát a vállamon (mert az átmeneti kabátom is el volt már csomagolva), beszaladtam az éjszakába.Sehol senki. Egy lépés zaja sem hallatszik, csak az én cipőm kopogása. Bors utca. Szegfű utca. Ady Endre utca. Mártírok útja. Bem utca. Duna-part. Nem is én szaladtam. A fák szaladtak, a villák, a lámpák, a postaládák: szembefutott velem az egész város. Nem éreztem a szatyor súlyát, sem a futás fáradtságát. Majdnemhogy repültem; egyre könnyebb lett a lábam. Tíz éve nem futottam egy jót... Talán már utol sem érem. Talán másmerre indult. Talán elhagytam ebben a nagy rohanásban. Nem is nagyon bántam; majd megtalál. A foltosok mindig megtalálnak. Futottam, futottam, és örültem, hogy újra futhatok.
1966 FohászA rendőr nagy csomó kulcsot vett ki a zsebéből. Spárgával egy-egy kartonlapocska volt rájuk kötözve, azokra pedig tintaceruzával rárajzolva egy szám.- Tessék befáradni - mondta, miután megtalálta a keresett kulcsot, és ajtót nyitott. - Illetve, inkább várjanak egy kicsit, amíg hozok egy égőt.Otthagyott minket a nyitott ajtóban. Visszament a folyosóra, az egyik lámpából kicsavarta az égőt, és bevitte a sötétbe. Mialatt a becsavarással bajlódott, elémbe állt Miklós.- Ne menj be, Sári - kért.- Ne babusgasson, Miklóska - mondtam, és félretoltam.Piszkos, hideg, ablaktalan szoba volt. Falain felpúposodott a vakolat. A villanyfény csak szikrázott benne, mint a gyémánt, de nem bírta bevilágítani a felgyülemlett sötétséget. A falhoz tolt, kimustrált íróasztal visszamenekült a homályba, és csak sejteni engedte egy beszáradt tintatartó és a porlepte telefon körvonalait. A hordágy azonban épp a lámpa alatt állt, és szinte megduplázta önnön jelentőségét az éles villanyfényben.Vastag, gyűrött csomagolópapirossal volt letakarva. Jószerivel még hozzá sem ért a rendőr, máris sustorogni és hullámozni kezdett a papiros, mintha megmozdult volna alatta valami.- Sárika, tessék kimenni - könyörgött Miklós.A rendőr elengedte a papirost.- Talán tényleg - mondta bizonytalanul.- Hagyjanak békén - mondtam türelmem fogytán. - Nekem nincs mitől félnem.- Az nem egész biztos - mondta Miklós.- Mindig jöhet egy meglepetés - mondta a rendőr.- Még nem láttál elégett embert - mondta Miklós.- Nagyon csúnya látvány - magyarázta a rendőr. - Még én se szívesen nézek oda.- Maga nem - mondtam a rendőrnek. - De én hoztam a világra. Akárhogy néz ki, nekem van hozzá a legtöbb közöm.A rendőr még mindig csak a legsarkát merte megfogni a papirosnak.- Nincs arca - mondta habozva.- Csak a folyosóra menj ki - esengett Miklós.- Vegye már le azt a papirost - szóltam rá a rendőrre. - Úgysem a fiam.Levette, és szép sarkosan összehajtogatta a papirost, mint egy pokrócot, aztán rátette a hordágyra, lábtól. Némán megnéztük azt a valamit, ami már nem hasonlított semmire.Sokszor eszembe jut ez a perc. Milyen nyugodt is voltam! Milyen biztos a dolgomban! Arcom színét sem váltotta, pillámat meg se rezzentette a látvány. Mint a fák a hóhatárig, érzelmeink csak addig a pontig bírnak fölhatolni, ahol az élet nyomai még felismerhetők. Aminek már nincs köze a léthez, annak érzelmeinkhez sincs. Ez a tetem már túl volt a félúton egy eleven lény és a sár között. Félretoltam a rendőrt. A hordágyhoz léptem, a holttest fölé hajoltam.- Tudtam - mondtam aztán.- Biztos? - kérdezte a rendőr.- Egész biztos.- Alá tetszik írni, hogy nem a maga gyereke?- Alá - mondtam, és belekaroltam az uramba. - Mehetünk, Miklóska.- Még egy percig szíveskedjenek várni - mondta a rendőr, és elővett egy gépelt iratot.Ha elkezdünk nem szeretni valakit, egyre több hibát lelünk benne. Eleinte kibírhatatlannak látszott ennek a rendőrnek a pedantériája; most még ezen is túltett az udvariasságával.- Nem akarom önöket feltartani, de a nyomozás érdekében kénytelen vagyok közölni, hogy tegnap, amikor felástuk a sírt, ifjabb Palik Ferenc jegyzőkönyvbe mondta, hogy ez a maguk fia.- Ki az a Palik? - kérdeztem.- Szintén diák.- Hazudott. Dénes összes osztálytársait ismerem.- Nem úgy beszélt, mintha félre akart volna vezetni - mondta a rendőr.Nemcsak pedáns volt, nemcsak hátborzongatóan udvarias, hanem makacs is.- Látszik, hogy nincsen gyereke - válaszoltam ingerülten. - Egy ilyen kamasznak mindene a feltűnés.- Semmi oka sem volt hazudni - mondta konokul.- Ok nélkül is lehet hazudni - mondtam.- De neki oka volt igazat mondani - mondta.- Vagy pedig oka volt túljárni a maga eszén - mondtam.- Én csak a kötelességemet teljesítem - mondta halkan. - Ne tessék emiatt veszekedni velem.Sértődötten hátat fordított, és Miklósnak olvasta fel a jegyzőkönyvet. Eszerint az előzetes letartóztatásban levő Palik Ferenc felismerte a holttest ruháját, mely ugyanolyan spriccelt szövetből készült, mint amilyent Mózes Dénes viselt. Azért emlékszik ilyen világosan Mózes Dénes ruhájára, mert majdnem egy hetet töltött vele a Ganz utca 3. szám alatti trafikban. Az áldozatot félórával a halála előtt látta utoljára. Ő ugyanis éppen hazaszaladt ebédelni, amikor egy tank szétlőtte a trafikot. Mire visszaérkezett, már égett a ház.- Vagyis nem volt ott, amikor szétlőtték a trafikot - mondtam.- Akkor nem - mondta a rendőr.- Tudtam - mondtam. - Mehetünk, Miklóska.- Máris, Sárika - mormogta, de nem mozdult. - Szabad beletekintenem abba a jegyzőkönyvbe?- Méltóztassék - mondta a rendőr.Aggódva néztem rá. Ismertem ezt az arcát. Halántékán verdesni kezdett egy ér, beesett orcái lüktetni kezdtek. Levéltárakban élte az életét. Átlósan, a két sarkánál fogta meg a jegyzőkönyvet, s oly tisztelettudóan hajtogatta szét, mint Petrarcának valamelyik Cola di Rienzihez írott levelét.- Hol volt a sír? - kérdezte a rendőrt.- A Ganz utcában.- Merre van az?- Budán, a Ganz Villany mellett.Hol az iratot, hol a rendőrt nézte. Már kutatott, a maga aprólékos, okfejtő módján.- Hogy lehet egy utcán sírt ásni?- A trafikkal szemben virágágy van a járdaszélen - magyarázta a rendőr. - Egy akácfa alá ásták meg a sírt, és ideiglenesen oda temették a fiát.Szemüvege felcsillant, annak jeléül, hogy nem talál logikai hibát. Ha sikerült a valóságnak egy-egy részletére fényt derítenie, együtt örültek neki, a szemüvege meg ő. Legfőbb szenvedélye: az adatgyűjtés. Hogy Dante ifjúkorára vagy Petrarca avignoni tartózkodására vagy a fiunk eltűnésére derül a fény: majdnem mindegy neki.- Hogy került a fiam Budára? - faggatta a rendőrt.- Azt nem tudom.- Nem voltak lezárva a hidak?- Csak a Lánchíd - mondta a rendőr.- Menjünk, Miklóska - szóltam csöndesen. - Ez nem a mi fiunk.- Máris, Sárika - válaszolta engedelmesen. De nem hozzám, hanem a hordágyhoz lépett. Szemüvege fénylett, mintha két kicsi zseblámpa égne mögötte. Pontosan tudtam, mi folyik most benne. Az adatok életre kelnek. Az adatok elrendeződnek. S az adatok erősebbek, mint én.Félénken rám pillantott.- Láttad a szövetet? - mormogta habozva. - A ruha olyan, mint az övé.- Felismerik? - kérdezte a rendőr.Úgy látszik, sokat tartózkodott szabadban. Arcbőrét lebarnította, szeme kékjét viszont egészen kiszívta a nap. Tudtam, hogy erről nem tehet, mégis gyűlöltem ezért. Ezért és mindenért.- Kérem szépen - kérdeztem vigyázva, hogy hangomat meg ne rezgesse az indulat. - Mit akar maga tőlünk?- Én? - bámult rám. - Semmit.- Maga bizonyára sohasem vásárolt civil ruhát. De azért hallhatott arról harangozni, hogy mi a konfekció. Ha kihoznak egy új szövetet, ezer meg ezer egyforma ruhát csinálnak belőle a gyárak... Én például mindent áruházban veszek. Ez is egy konfekciós öltöny: nyolcszázhetven forint az ára. Tessék, mondja meg. Mit bizonyít két egyforma ruha?- Valamit mégiscsak jelent.- Semmit sem jelent - mondtam. - A mi fiunk ugyanis Amerikában van.Egy pillanatig szólni sem tudott.- Ezt most mondja? - nézett rám a színe vesztett szemével. Aztán értetlenül fordult Miklóshoz. - Miért nem közölte ezt mindjárt a telefonban?- Nem mondtam? - kérdezte Miklós, s a szeme sarkából rám pillantott.- Nem mondta.- Tudniillik, csak föltevés, hogy a fiunk Amerikában van.- Nem csak föltevés - mondtam.- Írt a kedves fia? - kérdezte a rendőr.- Nem írt - mondta Miklós.- Üzent?- Azt sem.- Hát akkor miből veszik, hogy Amerikában van?- Éppen ebből - mondtam.Nem ment a fejébe. Vagy a fölöttese mondta neki, vagy ő beszélte be saját magának, hogy ez a holttest Mózes Dénesé. Ami ennek ellene mondott, azt képtelen volt belátni. Igyekeztem vele megértetni, milyen is a mi fiunk. Ízig-vérig mai típus. Nem érdekelte az irodalom; ebben egészen elütött tőlünk. A gépek vonzották meg a mozgás meg a sebesség: csupa olyan dolog, mely tőlünk idegen. Az volt a legfőbb vágya, hogy saját autója legyen. Évek óta sóvárgott Amerikába; kocsimosónak is elment volna, csak vehessen egy autót... Ezért szökött át, amikor nyitva állt a határ.- De nem üzent - kezdte elölről a rendőr.- Mert nem akart minket bajba keverni - mondtam. - Az uram tudós, én pedig gyors- és gépírónő vagyok az Akadémián. Amúgy se néznek jó szemmel minket, s ha tetejébe még disszidál a fiunk... Mit nem lehet ezen megérteni?- Már mindenki üzent - mondta a magáét, mint egy gépezet.Hiába akartam vigyázni a hangomra. Éreztem, hogy kibomlik bennem a fölindulás, és az eszem csak utánamegy a szavaimnak.- Nem szégyelli magát? - ripakodtam rá. - Maga egy buta senki! Miért hívott ide? Mibe próbál beugratni minket? Hát nincs magában emberi érzés? Látszik, hogy nincsen gyereke. Egy anyának nem kell levél. Nekem nem kell, hogy üzenjen. Tudom, hogy él. Van bennem valamilyen radar. Azt is megérzem, hogy ébren van-e vagy alszik, egészséges-e vagy beteg. Most azt jelzi a szervezetem, hogy nincs semmi baja. Érzem, hogy megvan mindene. Autója is van. Állása, lakása, társasága. Én is jobb szeretném, ha jött volna tőle üzenet. Reszketve vártam a leveleit, de azért megvolt a biztonságom, hogy él és boldog, és elérte mindazt, amit kívánt... Maga pedig iderendel, és egy hencegő kölyök vallomása után ránk akarja bizonyítani, hogy ez a holttest a fiunké... Hiába erősködik! Mi nem hiszünk magának. Lehet, hogy nem akar rosszat. Lehet, hogy egyszer, ha apa lesz, nagyon meg fogja bánni, amit ma csinált. De mit érek vele? Nézzen az uramra. Mit vétett magának ez az ember? Utálom, gyűlölöm, megvetem magát...Azt hittem, megsértődik. Azt hittem, megharagszik. Féltem, talán megbüntet a szavaimért. De ő csak állt, tétován maga elé nézett kifakult kék szemével. Aztán zsebre vágta a levelet. Pedánsan rágombolta a gombot. Zavartan rángatta a vállát. Melege lett, levette sapkáját, belefésült a hajába... Homlokán, a sapkabélés alatt, fehér maradt a bőre, s most úgy mutogatta ezt a fehér csíkot a napbarnított arc és a fekete haj között, mintha fel akarná fedni azt az egyetlen foltot, ahol ő sem rendőr.- Nekem mindegy - szólalt meg később, az idegességtől bizonytalanná vált hangon. - Ha kívánják, megszüntetem az eljárást.- Lehet azt? - kérdeztem.- Ha a hozzátartozók kijelentik, hogy a halottban nem ismerik fel Mózes Dénest, akkor a személyazonosság nem megállapítható.- Nem ismerjük fel - mondtam.- Tessék parancsolni - mondta. - Haza lehet menni.- Jöjjön, Miklóska - mondtam.- Máris, Sárika - válaszolta készségesen.De csak állt, és nézte a testet. Szemüvegén fölfénylett az üveg.- Működik ez a telefon? - kérdezte a rendőrt.- Működik - mondta a rendőr. - Először nullát kell tárcsázni.- Kit akar fölhívni, Miklóska? - kérdeztem.- Sanyit - mondta.- Mit akar Sanyival beszélni?- Kérdezni szeretnék tőle valamit.Emlékszem, akkor kezdtem el félni.- Sanyi ilyenkor rendel - mondtam.- Csak egy adatra vagyok kíváncsi.- Nem ér az rá, Miklóska?Odajött, megfogta a kezem.- Ne haragudj, Sári - mondta. - Én így nem bírok élni.- Úgy jobban bírna élni, Miklóska?- Szabad telefonálnom? - kérdezte a rendőrt.- Csak tessék.- Menjünk, Miklóska - mondtam.- Máris, Sári - dünnyögte, miközben tárcsázott. Előbb azonban tisztára törölte a poros hallgatót. - Kérem doktor Tóth Sándort a telefonhoz.Megpróbáltam nem félni. Hogy ez az élet rendje, azt mondtam magamban. Minden, ami él, ölni akar. Csak mi, anyák nem faggatjuk a telefont, nem lessük a sürgönyhordót, s ha cédula csúszik az ajtóhasadékba, attól is belénk hasít a rémület. Nemcsak a rossz nevében lehet ölni. A jóért, a szépért, a tudásért is. Egy adatért is lehet ölni; pedig nem tudni annyi, mint remélni; de csak mi nem kívánjuk tudni a meg nem tudhatót.- Bocsáss meg, kérlek, hogy megzavarlak a munkádban. A rendőrségről beszélek. Tudni szeretném, volt-e Dénes fiunknak valamilyen plombája vagy más ismertetőjele a fogsorán. Remélem, nem esik nehezedre utánanézni.Gyerekkori barátok, mégis milyen cirkalmasan beszélnek egymással. Képzeletben minden mondat után egy meghajlás következik. Miklós megköszönte a felvilágosítást. Üdvözletét küldte Ilának. Megígérte, hogy hazulról újra felhívja őket, és másodszor is bocsánatot kért a zavarásért. Aztán letette a kagylót. Hozzám lépett.- Menj ki a folyosóra, Sári.- Minek?- A leghátsó zápfogán van egy korona.- Én is meg akarom nézni.- Szét kell feszíteni a fogsorát.- Ne féltsen engem, Miklóska.- Nem lesz szép látvány - mondta a rendőr.- Miért akarsz itt maradni? - kérdezte Miklós.- Csak a folyosóra tessék kifáradni - mondta a rendőr.- Úgyis mindjárt utánad megyek - ígérte Miklós.- Látni akarom - mondtam.- Mire jó az? - könyörgött.- Mert csak a saját szememnek hiszek.Láttam, hogy elsápad.- Akkor tessék - mondta vérig sértve.A fogsor volt a legépebb része a tetemnek; a lámpa fénye épp reávetült. Hallottam, hogy a rendőr felkattintja zsebkését. Hallottam, hogy a penge hozzákoccan a fogakhoz. Odamentem, és félretoltam a rendőrt. Miklóst is odébb toltam, és a test fölé hajoltam. Tedd, hogy ne legyen a fogán korona. Tedd, hogy a villany kialudjon. Tedd, hogy a szemünk elhomályosuljon. Se lássak, se halljak. Tedd, hogy ne tudjak beszélni, Istenem.Egy arany fénypont villant. Egy kicsi arany szikra.- Igaza volt, kérem - mondtam a rendőrnek. - Ez az én fiam holtteste.- Felismeri?- Felismerem.Villamoson mentünk haza. Miklós dolga volt felhordani a fát, aztán én szoktam befűteni. Aznap is így történt. Minden úgy volt, mint máskor. Mi nagyon egyszerűen élünk. Moziba sohasem járunk, színházba is csak ritkán, a klasszikusokhoz. Vendéglőbe mindössze egyszer tettük be a lábunkat, 1954. január 17-én, amikor háromévi szilencium után megjelent Miklós Petrarca-életrajza. Magam főzök, csupa hétköznapi, gyorsan összekapkodható ételt.Aznap teát vacsoráztunk, tíz deka sonkával és négy tojásból rántottával. Baj nélkül behoztam a tálcát. Ettem is. Nem éreztem fájdalmat. Nem voltak gondolataim. Rémlett, nem is én vagyok az, aki tojást eszik. Hallgatva ültünk az asztalnál, de különben sem beszélünk sokat. Amikor másodszor töltöttem neki teát, azt kérdezte Miklós:- Fáradt vagy?- Nem.- Nincs kedved egy kis zenét hallgatni?- Szívesen.Rádiónk nincs. Egy öreg írógép kopogása árulkodik csak róla, hogy hozzánk is benézett a 20. század. No meg a telefon, bár azt kitettük a szennyesládára, az előszoba sarkába, mert egyikünk se szereti. Miklós kiment, fölhívta Sanyiékat.- Moziba mennek - újságolta aztán. - De a kulcsot kiteszik a lábtörlő alá.Csendben végigettük a vacsorát. Még mindig nem éreztem semmit, legföljebb egy kis fáradtságot, mely néha hátulról lefogta a mozdulataimat. De aztán, amikor megmosakodtam, átöltöztem, és kiléptem a friss hidegbe, az is elmúlt.Szerdánként szoktunk átjárni lemezeket hallgatni. Volt már úgy, hogy Tóthék később jöttek haza, de olyankor Ili égve hagyta az előszobavillanyt. Most sötét volt a lakás. Bementünk, kerestük a kapcsolót, nem találtuk. Ide-oda tapogatóztunk, és egyszer csak összeütköztünk a sötétben. Hangosan felnevettünk mind a ketten. Egyszerre hagytuk abba. Csend lett. Mozdulatlanul álltunk a sötétben. Nem tudom, meddig álltunk, talán nagyon sokáig, bár a sötétben másképpen múlik az idő.- Hol vagy? - kérdezte Miklós.- Itt - mondtam.- Nyúlj hátra, nem ott van-e a villany.- Nincs - mondtam.Megint csönd lett. Nem bírtam tájékozódni. Elfelejtettem, merre van az ajtó, és honnan hallatszott Miklós hangja az előbb. Meg se moccantam, még a lélegzetemet is visszafojtottam, mintha jobban látna az ember, ha nem vesz lélegzetet. Aztán kifogyott belőlem a szusz, és hirtelen beleheltem a levegőt.- Mi az, te sírsz? - kérdezte Miklós.- Nem sírok - mondtam.- Hallom - mondta.- Nem jól hallod.- Nem szégyen az - mondta.- Nem sírok, Miklóska.Nem sírtam. Még csak nem is éreztem semmi szokatlan érzést, se gyászt, se bánatot, se megrendülést. Végül Miklós nekiindult, és fölgyújtotta a villanyt. Az első pillantása nekem szólt, de arcom nyugodt volt, és száraz a szemem.- A Rekviemet? - kérdezte.- Igen.- Melyiket?- Amelyiket akarja.- Jó lesz a Mozart? - kérdezte.- Jó.Föltette a lemezt. Úgy ültünk, hogy ne kelljen szembenézni; ő a selyemhuzatú hangszórót nézte, én őt. Kiugró, élesen rajzolt állát, horgas orrát, besüppedt orcáit. Arca, melyet már munkába vett az öregség, még nagyon ismerős volt, de már egy kicsit idegen. Egy muskátligrupp előtt kérte meg a kezem, apuék kispesti kertjében. Akkor csinosabb volt, teltebb, vonzóbb és odaadóbb; ma már sem ez, sem az. Csak egy maradt meg: a becsületessége. Nemcsak a barátaival becsületes. Amit az olasz irodalomról tud, azt is valahogy puritánul tudja, néha téved, de sohasem megvesztegethető. A kritika hét évvel ezelőtt idealistának nevezte. Emiatt három évig olaszlecke-adásból élt, és engem is menesztettek a Lónyai utcai leánygimnáziumból. A szerelmet nem lehet egészen kifosztani. Mivelünk is elbánt az idő, de a becsületességét nem bírta kikezdeni. Én ezt szerettem benne, mert ennyi maradt.Amikor az Agnus Deit játszották, így szólt:- Indulhat valaki bizakodva is a halál elé.Fölrezzentem. Nagyon szeretem Mozart Rekviemjét, de most alig hallottam belőle valamit. Nem is értettem, mire céloz.- Dénesre érti? - kérdeztem.Bólintott. Egy kicsit elszégyelltem magam. Az egész Rekviem alatt eszembe sem jutott a fiunk. Zsibbadt voltam, mint egy nagy adag fájdalomcsillapító után; csak amikor Sanyiék hazajöttek, mozdult meg bennem is valami.Tóthékat nem én választottam. Már készen kaptam őket; ők voltak "az uram barátai". Pedig Miklós és Sanyi: ég és föld. Másképpen éltek, mint mi. Nekünk hivatásunk volt, nekik passzióik; én ruházkodtam, Ila öltözködött. Nem hiányzott semmijük, mégis folyton vásároltak valamit, s az mindig többe került néhány forinttal, mint amennyi pénzük volt. Mindenüvé jártak; strandra, futballmeccsre, lokálba. Hogy miért barátok, rejtély előttem. Igaz, Sanyi nagyon tiszteli Miklóst, de Miklóst mindenki tiszteli.Amikor hazaérkeztek, akkor éreztem először, hogy történt velem valami. Aki átélt egy tűzvészt, és nem tudta, micsoda a tűz, érezheti magát ilyen bizonytalanul; mert aminek nincs neve, az majdnem nincs. Ők is vigyáztak, nehogy nevet adjanak a tűznek; talán ettől szaladt a szívembe a reszketés.Mind a négyen álltunk. Nagyon buzgólkodtak. Vettek egy Vivaldit, még azt hallgassuk meg. Vagy csak vacsorázzunk velük. Akkor legalább egy kávét igyunk, Svájcból kapták szeretetcsomagban, valódi nescafé... Én mindenre azt mondtam: "Nem, köszönöm szépen, haza szeretnék menni."- Jól van - nyugodott bele Sanyi. - Ma nem szabad Sárit erőltetni. Akkor viszont hazaviszlek benneteket.- Hogy viszel haza? - kérdezte Miklós.- A kocsimon.- Kocsid van? - képedt el Miklós. - Mióta?- Ma óta.- Viccelsz?- Dehogy.- Mi ütött beléd, kocsit venni?A lépcsőházban magyarázta meg. Akkor már elkezdett valami belülről feszíteni, és rossz ízű lett szájamban a nyál. Hogy ennél nincs nagyobb gyönyörűség. Hogy az emberben van egy belső szomjúság: rohanni, és ezt a szomjat csak autó oltja el. Hogy évezredek óta nem talált magának új mámort az ember, de hogy ez az első, az országút mámora...Nagydarab, kilencvennyolc kilós ember volt; amikor beült, felnyögött alatta a kocsi. Még nem mindenütt égtek a lámpák, ilyenkor bekapcsolta fényszóróit, és belerohant a fehér alagútba. Alig jártak az utcákon, pedig már jó ideje, hogy megszűnt a kijárási tilalom. Némán suhantunk a híd felé. Éreztem, hogy Sanyinak óriási beszélhetnékje van, de énelőttem feszélyezi magát. Azért ki-kibuggyant belőle a büszkeség.- Mit szólsz a hangjához, Miklós?- Mondd meg, mit szóljak? Tudod, hogy nem értek hozzá.- Póz - mosolygott Sanyi. - A nagy irodalomtörténész kötelességének érzi, hogy lenézze a sofőrtípust... Így hívják?- Így.- Ki volt az a nagyokos, aki kitalálta?- Kayserling.- Képzelem, milyen primitív kocsik voltak akkor... Érzi a fűtést, Sárika?- Érzem.Émelyegtem. A rosszullét nem a gyomromból jött; nagyokat nyeltem, de csak a belülről kikívánkozó hangokat nyeltem le, felcsukló, artikulálatlan hangokat... A hídfőn még őrség állt akkor. Elsuhantunk mellettük.- Mondok valamit - kezdte a beszélgetést Sanyi. - Te miért nem veszel egyet?- Mit? Kocsit? Én? - hüledezett Miklós. - Bolond leszek.- Csak húsz darab ezrest kell leszúrni; a többit neked is levonnák az egyetemen. Húsz év alatt meg sem éreznéd azt a kis pénzt.- Nincs húszezer forintunk - mondta Miklós. - És azt se tudom, mihez kezdjek vele.- Ez is póz - legyintett Sanyi.És elkezdte Miklóst agitálni. Hogy ez is vett, az is vesz, amaz meg most készül rá. Vége a húszkrajcáros nyomorúságnak. Nyomják belénk a kölcsönöket, az orvosok máris tele vannak pénzzel, mindenki élni, lélegezni, szórakozni akar... Hogy annyi az új Moszkvics, mint a szemét; erről álmodni sem lehetett ezelőtt. És hogy Miklós fejéről se esne le a korona, ha egyszer lefordítana a Nemzetinek egy Goldoni-darabot.- Rossz vicc - mondta Miklós.- Nagyon is jó vicc - vitatkozott Sanyi. - Fogadni merek, hogy Sárika kezében nagyszerűen állna a volán...Akkor lettem rosszul.- Álljon meg! - kiáltottam rá, és a számra szorítottam a kezemet.Ijedten megállt. Egy kávéház volt a sarkon: oda berohantam. Dübörgött a dob, valami fülsértő dzsesszzenét húztak. A zsúfolt helyiségben mindenki engem bámult, ahogy tenyeremmel a számon végigszaladtam az asztalok között. Márvánnyal burkolt lépcső vitt az illemhelyre. Bezárkóztam a fülkébe, s aztán gátja szakadtan, hörögve, bugyogva tört ki belőlem minden, minden. A jajszó, a sírás, a sikoltás.Úgy látszik, kívülről is nyitható volt a fülke; amikor magamhoz kezdtem térni, a takarítóasszony támogatott. Lassan elállt a könnyem.Az asszony behozta zsámolyát. A tányért, melyen néhány aprópénz feküdt, letakarította róla.- Pihenjen egy kicsit - mondta.Leültem. Úgy éreztem, hogy minden kijött belőlem, egészen üres vagyok, és zúgok, mint egy halott kagyló. Zsebkendőmmel megtöröltem az arcom.- Ne menjen még ki - tanácsolta.- Várnak rám - mondtam.- Hadd várjanak - mondta, mintha jobban ismerné a bánat természetrajzát, mint én. - Most maga a fontosabb.Engedelmesen ülve maradtam. Fentről leszivárgott a zene. A takarítónő nem kérdezett semmit, nem is mondott semmit, még csak nézni sem nézett rám, de éreztem a jelenlétét. Ez jólesett, mint a betegnek, aki tudja, hogy nincsen segítség, és mégis megnyugszik, ha virraszt fölötte valaki.- Maradjon még egy kicsit - mondta, amikor a táskámért nyúltam. - Csukja be a szemét, mert még egészen piros.Behunytam a szemem. Nem tudom, meddig ültem így. Amikor újra fölnéztem, egy pohár vizet tartott elém. Ittam, megköszöntem.- Púderezze be az orrát - mondta.- Nincs púderem - mondtam.- Adok az enyémből - mondta.- Köszönöm.Kezembe nyomta a pamacsot. Amikor látta, hogy ügyetlenkedem, ő púderezte be az orromat.- Most már elmehet - mondta.- Köszönöm a kedvességét - mondtam.- Nincs mit - válaszolta. - Én már sok ilyet láttam.- Szabad ezért borravalót adnom? - kérdeztem.- Majd máskor - mosolyogott.Elpirultam.- Úgy gondoltam, hogy magának ez a munkája, és a munkáért el lehet fogadni a pénzt.- Ilyen esetekben nem - mondta.- Bocsásson meg - mondtam.- Nincs mit - mondta.- Maga nagyon jó volt hozzám.- Mind egyformák vagyunk - mondta.- Köszönöm szépen - mondtam.- Szívesen.- A viszontlátásra - mondtam.- Minden jót.Idáig én ültem elöl. Most Miklós foglalta el a helyemet, forgatta a kormányt, nyomogatta a gombokat, mint egy gyerek. Sanyi buzgón magyarázott.- Az első sebesség a legnagyobb áttétel. Majd otthon lerajzolom.A visszapillantó tükörben épp Miklósra láttam. Szemüvege nagyot villant. Megint tanult valamit.- Jobban vagy? - kérdezte.- Mi is veszünk autót, Miklóska? - kérdeztem.- Mi jut eszedbe - mondta. - Hol van nekünk annyi pénzünk?Helyet cseréltek. Közben még egyszer, égő arccal, megszólaltatta a dudát. Elindultunk. Tedd, hogy kapjon egy Goldoni-fordítást. Tedd, hogy a színészek jól játsszanak. Tedd, hogy sikere legyen, pénze, autója. Ő akkor is tisztességes lesz. Ő a legtisztább ember, akit ismerek. Tedd, hogy ne kelljen újra sírnom. Tedd, hogy Miklóska ne nézzen hátra. Még egy percig ne.
1966 ÉdenEgész napos utazás után érkeztünk célhoz egy kicsiny, fenyvesek közt rejtőző vasúti állomásra. A vonaton sokat szenvedtünk a hőségtől, de itt - habár még vakítóan sütött a délutáni nap - egyszerre megcsapott a havasok hűvös lehelete. A levegőnek olyan friss és összehúzó íze volt, mintha egy jégdarabot szopogatna az ember.Még hosszú volt az út a szállodáig, de az állomás előtt pompás luxusautó várt reánk. Merészen kanyargó hegyi utakon, zuhatagok fölött ívelő, mohával benőtt kőhidakon, a hegyekről le-lenyúló hófoltokon keresztül száguldottunk. Az autó kerekei alól kavicsok pattantak el, és fejest ugrottak az út menti hegyi patakba. Az országút fölött összeborultak a fák. Minden nedves volt, csillogó és gyantaszagú; a felszínén hűvös tapintású, de belül meleg. Egyszerre tél és nyár. Az egyik kanyarodóban lelassított a sofőr, és fölmutatott a hegygerincen sötétlő vadászkastélyra.- A Hubertus - mondta, és megfordult, hogy lássa a hatást.- Milyen szép - mondta a feleségem.- Majdnem csupa külföldi vendégeink vannak - közölte büszkén a sofőr. - Dúsgazdag németek és amerikaiak.- Igazán? - mondta a feleségem.Úgy tett, mintha együtt örülne a sofőrrel, de én tudtam, hogy ez nem nagyon tetszik neki. S az még kevésbé, amikor a sofőr elmagyarázta, hogy luxussal vannak berendezve a déli fekvésű szobák. Ezek a tengerszemre néznek. Mindegyiknek külön terasza van, saját öltözője, fürdőszobája, önműködő hűtő- és fűtőberendezése. A szobák hőmérséklete télen-nyáron huszonegy fok.- Mit gondol - kérdeztem -, tudunk még déli fekvésű szobát kapni?- Azt a portástól tessék megkérdezni - mondta a sofőr.A feleségem hallgatott. Ő nem is akart idejönni. Drágállotta a penziót. Félt, hogy nagy itt a pucc, és neki nincs ehhez való ruhatára. De én tudtam, hogy nem a ruhák aggasztják, hanem egy veleszületett, eredendő bűntudat. Nem szeretett kilépni a körből. A jólétből csak annyi kellett neki, amennyit méltányosnak érzett; a luxustól pedig egyenesen húzódozott.De amikor beléptünk a hallba, még nekem is elállt a szavam. Vörös márvány oszlopok tartották a freskókkal díszített mennyezetet. Csiszolt üvegprizmákkal teleaggatott csillárok szórták a fényt. Az oszlopok közt angol klubszékek álltak, mustárszín szarvasbőrrel behúzva. A legszebb azonban a padló volt, melynek mozaikberakása vadászjelenetet ábrázolt, legalább százféle fajtájú, körömnyi vagy még annál is kisebb fadarabokból összerakva. Több száz éves muzeális munka volt, melyen azonban egy karcolás sem látszott; úgy csillogott az üvegprizmák fényében, mint egy velencei tükör.Miután elintéztük a formalitásokat, megkérdeztem a portást:- Nincs véletlenül egy üres szobájuk a déli oldalon?- De van - mondta a portás, és udvariasan meghajolt.- Nekem igazán nem fontos - mondta a feleségem.- Reggel kifekhetnénk napozni a teraszra - mondtam neki.- Ahogy parancsolja - mondta a portás, egy ősz hajú, kissé kövéredő ember, aki fele-fele arányban keverte a vendégnek kijáró tisztelettudást egy előkelő szálloda portásának önérzetével. - Mi azért vagyunk itt, hogy eleget tegyünk vendégeink kívánságainak. A mi igazgatónk - mondta, és hátramutatott egy üvegkuckóra, ahol egy sovány, sötét ruhás, monoklis férfi éppen telefonált - azt szokta mondani: "A vendég szava - Isten szava." Ez a mi jelmondatunk, uram. Készséggel nyitok önöknek - amikor ezt a szót kimondta, mindig meghajolt - egy tóra néző szobát, de ugyanakkor bátor vagyok figyelmükbe ajánlani, hogy vendégeink többnyire az északi szobákat részesítik előnyben.- Ez furcsa - mondtam.- Valóban furcsa - hajolt meg a portás. - Most is hét üres szobám van a tengerszem felé néző oldalon, északon viszont csak egy. Számtalanszor előfordult már, hogy a vendég a teraszos szobából áthurcolkodott az északi oldalra, ahol pedig jóval egyszerűbb a berendezés... Önök is - hajolt meg - bármikor cserélhetnek, ha kedvük tartja.S ezzel átnyújtott egy szobakulcsot.- Mindjárt fölküldöm a poggyászt - mondta egy utolsó meghajlással, és hanyagul hozzáfűzte még: - Vendégeinknek az a kívánsága, hogy a padlóra nem szabad rálépni.- Hová nem szabad rálépni? - kérdeztem.- A padlóra - mondta a portás, és magunkra hagyott.Összenéztünk. Minthogy szőnyeget sehol sem láttunk, csak a levegőben úszva juthattunk volna el a díszes falépcsőhöz, ha szigorúan betartjuk a tilalmat. Ekkor azonban észrevettem, hogy a tükörsima parkettán itt-ott zsákdarabok, téglák, törött deszkák hevernek.- Gyere utánam - mondtam a feleségemnek.Fél lábon ugrálva jutottunk el végre a lépcsőfeljáróig, valahogy úgy, ahogy ugróiskolát játszanak a gyerekek. Itt megálltunk, lihegtünk, összenevettünk, aztán fölszaladtunk a dugóhúzóformán épített, faragványokkal díszes lépcsőn.Szobánk olyan volt, mint egy kisebb rendű udvari személy lakosztálya a versailles-i palotában. A padlót Aubusson-szőnyegek takarták, falát németalföldi mesterek csendéletei díszítették, legnagyobb részét azonban (csaknem harmadát) az ágy foglalta el. Csavart oszlopokon nyugvó, baldachinos ágy volt. Az egyik tartóoszlopon réztáblácskát fedeztem föl.Ebben az ágyban hált meg XII. Károly,
a svédek bátor szívű királya, híres
gyorslovaglása alkalmával, amikor
Törökországból Stralsundig lovagolt.
                               1714. XI. hó 19-én.Odahívtam a feleségemet. Elolvasta. Felsóhajtott.- Olyan, mint egy ravatal - mondta.Láttam rajta, hogy rosszkedvű. Gondterhelten állt a nyitott koffer előtt. Tanácsot kért, hogy mit vegyen föl a vacsorához, a fekete kosztümöt-e vagy a kivágott nyakú délutánit; hosszú mérlegelés után az előbbit választotta. De amikor megszólalt a vacsorát jelző gong, még mindig kétségek közt gyötrődött.- Ne öltözzek át? - kérdezte.- Ez nagyon jól áll neked - nyugtattam meg.- De hátha a többiek estélyi ruhát viselnek?A többiek csakugyan estélyi ruhát viseltek. Kisasztaloknál ültek a faburkolatú ebédlőben, s hangulatlámpák fénykörében várták a vacsorát. A falon szebbnél szebb trófeák voltak kifüggesztve, s az óriási kandallóban sercegve és durrogva égtek a fenyőfahasábok. A pincér elénk tette az étlapot. Legalább negyven húsétel volt rajta, nem számítva az előételeket és a leveseket.- Én ezt nem mind értem - mondta a feleségem, mert franciául szövegezték az étlapot.Elkezdtem fordítani. Rákmeridon rizzsel. Spárgafejek vajas morzsával. Töltött tök. Pisztráng vajban. Bélszín Wellington módra. Szűzérmécskék libamájas rizottóval. Borjújava Molnárné módra. Sült borjúcomb, hideg kacsa Cumberland-mártással és így tovább.Hullámos hajú, jóvágású fiatalember volt a pincér, oly frissen borotválva, hogy a púder még ott fehérlett az állán. Odahajolt a feleségemhez.- Languszttal is szolgálhatok - mondta halkan.- Mi az? - kérdezte a feleségem.- Tengeri rák - magyarázta a pincér. - Repülőgépen hozták, de amikor a szakács leforrázta, még élt.- Azt nem kérek - mondta a feleségem.Láttam az arcán, hogy ideges. Ő külvárosban született, ott is nőtt föl. Oly távoli külvárosban, hogy az már vidékszámba megy. Amikor hozzám jött, csak a vastagon berántott főzelékeket ismerte, s engem finnyásnak tartott, mert a zöldbabot angolosan ettem, vajjal leöntve. Azt javasoltam, hogy együnk mind a ketten bécsi szeletet. Hálásan rám mosolygott, a pincér elment.Zenekar lépett föl az emelvényre, s halk muzsikával festette alá a vendégek csendes duruzsolását és az égő fa pattogását. Kellemes fenyőszag és híg cigarettafüst úszott a levegőben, csak néha-néha csendült meg egy pohár. Ezt a finom és hangulatos légkört azonban megzavarta egy kínos esemény.Egy kövér, ötven év körüli, anyaszült meztelen férfi lépett be az ebédlőbe. Csak az ágyékára volt egy frottírtörülköző rácsavarva. Mellét és hátát oly sűrű szőrzet borította, mintha fekete pulóvert viselne. Sáros lábbal végigtocsogott az asztalok között, a tálalóról fölvett egy kést, aztán - barátságosan üdvözölve az estélyi ruhás vendégeket - kimászott a tóra nyíló ablakon. A pincér, megdöbbent arcomat látva, a fülembe súgta:- Egy külföldi vendégünk. Őneki mindent szabad.- Hiányzik egy kereke? - kérdeztem.- Dehogy - mondta a pincér. - Már egy hónapja van itt, és unatkozik.Elsietett, mert hozták a vacsorát. Meglepetéssel láttuk, hogy nem bécsi szeletet kaptunk, hanem csinos ezüsttálon, madársalátával és kaviárral díszítve, valamilyen furcsa vagdalékot. Megállítottam a pincért.- Bocsánatot kérek - mondta elégedett mosollyal. - Az összes vendégek ezt rendelték. Gondoltam, önöknek is készítek egy kis meglepetést.Valóban, a pincérek ugyanilyen tálakat vittek mindenfelé. A vendégek látható örömmel fogadták a vacsorát; egy ősz hajú dáma, nagy diadémmal a hajában, még meg is tapsolta ezt a sárga színű valamit.- Mi ez? - kérdeztem, és belekotortam a vagdalékba.A pincér hamiskásan mosolygott.- Kutyaeledel.Eltoltam magamtól a tálat.- Nem szeretem a rossz vicceket - mondtam ingerülten.A pincér elkomolyodott.- Nem tréfálok, uram. Igazgató urunk is megkóstolta. Elsőrendű minőségű kutyaeledel. Vendégeink ragaszkodnak hozzá.Dühösen az asztalra csaptam.- Én bécsi szeletet kértem, nem kutyaeledelt.A pincér elsápadt. Háta mögül előbukkant a monoklis igazgató. Bocsánatot kért a pincér tapintatlanságáért. Kijelentette, hogy azonnal megrendeli a bécsi szeletet. De nehogy azt találjuk hinni, hogy valamilyen sületlen tréfát űztek velünk, bátorkodik megmutatni a konzervdobozt, mely a létező legfinomabb kutyaeledelt tartalmazza. Ez a fajta konzerv csak Angliában készül, és sok utánjárásba került a beszerzése. Az ő elve azonban az, hogy a vendég szava: Isten szava. De ha minekünk nincs rá gusztusunk, néhány perc múlva kész a bécsi szelet.Letett a feleségem elé egy félkilós konzervdobozt, melyre egy farkaskutya volt ráfestve.- Mi van ideírva? - kérdezte a feleségem. - Én nem mindent értek.Lefordítottam. "Tápláló és ízletes eledel, melyet az összes kutyafajták, a dakszlitól a bernáthegyiig örömmel fogyasztanak. Tartalmaz vagdalt kemény tojást, darált húst, zabdarát, sót, fűszert, vitamint és konzerválóanyagokat. Hideg helyen tartandó."- Amint tetszik látni - mondta az igazgató -, csupa finom dolog van benne.- Egyék meg a kutyák - mondtam mérgesen.- Nem akarom önt rábeszélni, uram. De nézzen körül, milyen jó étvággyal fogyasztják a mi vendégeink.Ezt nem lehetett tagadni. Egy szikár, szmokingos férfi - akiről később megtudtuk, hogy világhírű oroszlánvadász - fogcsattogtatva fogyasztotta a kutyaeledelt, miközben minden falatot bőven meghintett törött borssal. A diadémos hölgy pedig még egy adagot rendelt.- Megkóstolom - mondta a feleségem, amikor a diadémos hölgy nekilátott a második adagnak. Ő mindig azt szereti csinálni, amit a többiek. Az első falat után megsózta a vagdalékot.- Így még sokkal jobb - mondta aztán.Az igazgató elégedetten mosolygott, látva, hogy én is megkóstolom a kutyakonzervet; s amikor mind a ketten jó étvággyal falatoztunk, észrevétlenül visszavonult.Fáradtan a hosszú utazástól, korán nyugodni kívántunk. Szobánkban újabb meglepetés várt ránk: a svéd király ágya vetetlen. Viszont az ágy és a szekrény közt, a földre terített matracokon készített nekünk valaki fekhelyet. Felháborodva csöngettem be a szobalányt.Szép arcú, bársonyos bőrű fiatal lány jött be, akit az én szemrehányásaim cseppet sem bántottak, sőt szemmel látható örömmel töltöttek el.- Végre-valahára! - kiáltotta. - Tessék elképzelni, mit jelent az alagsorból föl- meg lecipelni ezt a rengeteg matracot! Én persze mukkanni se merek, mert csak próbaidőre vettek föl, és ha a vendégek panaszt emelnek rám, azonnali hatállyal elbocsátanak. Mindjárt hozom a rendes ágyneműt.- Én csak azt szeretném tudni - mondtam a szobalánynak, mérgesen rámutatva a svéd király fekhelyére -, hogy ha nem szabad őket használni, akkor minek tesznek a szobákba ilyen műemlékeket?- Még hogy nem volna szabad használni? - csapta össze megint a kezét. - Igazgató urunk a haját tépi, hogyha ezt a földön fekvést szóba hozzuk előtte. De hát a vendég akarata: parancs - mondta, és nagyot sóhajtott.- Azt akarja mondani - kérdeztem hitetlenkedve -, hogy a vendégek ragaszkodnak a földön alváshoz?- Úgy látszik, ez most a divat - mondta lemondó arccal. - A 27-esbe például mindennap friss szénát kell fölhordani, mert az úr csak szénapadláson tud jóízűen aludni. Nagy borravalót ígért, ha fölhozok neki néhány egeret. Azt mondja, hogy a szénapadláshoz hozzátartozik az egércincogás... Jaj! - szedte össze magát. - Mennyit locsogok! De máris megyek a pincébe, és fölhozom az ágybetéteket.- Ne fáradjon - mondta a feleségem. - Ma nagyon álmosak vagyunk.- Néhány perc alatt megvetem az ágyat - buzgólkodott a szobalány.Nekünk azonban már leragadt a szemünk. Elküldtük a szobalányt, és mély álomba merültünk a földre vetett matracokon. Másnap kipihenve ébredtünk, nagyot úsztunk a langyos vizű úszómedencében, délután bejártuk az erdőt, szamócát szedtünk, és meglestük az egyik tisztáson a szarvasokat. Három nap múlt el, minden jelentősebb esemény nélkül. Nagyszerűen éreztük magunkat.Negyednap délben a feleségemet félrehívta a diadémos hölgy. Sokáig tárgyaltak, egy sarokba behúzódva. Amikor visszajött, zavar látszott az arcán. Érdeklődésemre azt válaszolta, hogy egy panaszos levelet kellett aláírnia.- Az igazgatóra haragusznak - válaszolta további faggatásomra.- És miért haragusznak az igazgatóra?- Mert nem hajlandó leereszteni az úszómedencéből a vizet - mondta a feleségem.- Miért kellene leereszteni az úszómedencéből a vizet?- Mert a vendégek azt szeretnék, ha odajárhatnának szükségre - magyarázta a feleségem.- De hát ott a vécé a fürdőszobájukban - mondtam elképedve.- Azt mondják, hogy így romantikusabb - válaszolta a feleségem.Fölpattantam.- És te aláírtad ezt a hülyeséget?- Hát mit csináljak? - mondta vállat vonva. - Az összes nő aláírta, egytől egyig.A panaszos levélnek szerencsére nem lett foganatja. Az igazgató nemcsak hogy nem eresztette le a vizet az úszómedencéből, hanem a kertészt, az éjjeli portást és egy izmos falusi legényt a medence körül sétáltatott, kétórai váltással, éjjel-nappal. De maga is érezte, hogy túllőtt a célon. Holtsápadtan keringett a szálló termeiben, s ahol elcsípett egy vendéget, megpróbált a lelkére beszélni. Minden iparkodása hatástalan maradt. Sőt délután híre járt, hogy az Afrika-vadász össze akarja hívni a vendégeket, és arra akarja őket rávenni, hogy tartsák vissza természetes szükségletüket, míg az igazgató eleget nem tesz jogos kívánságuknak. Erre a hírre az igazgató teljesen elvesztette a fejét. Kivette a szeméből a monoklit, és üvegkuckójába húzódva, estig hideg vizes borogatást rakott a fejére.Este azonban megjelent az étteremben. Föllépett a zenészek dobogójára, reszkető hangon jelentve, hogy fontos javaslatokat akar tenni. Az ő elve ugyan az - mondotta -, hogy a vendég szava: Isten szava, de ebben a kivételes esetben mégsem járulhat hozzá ahhoz, hogy az úszómedencéből leeresztesse a vizet. Másfelől azonban szíves örömest beleegyezik abba, hogy a vendégek a park bármely pontján latrinát ássanak maguknak. Erre a célra az igazgatóság kellő mennyiségű ásót, gerendát, deszkát és ácskapcsot bocsát a szállóvendégek rendelkezésére. Ezenfelül pedig még egy másik óhajtásnak is kész eleget tenni, melyre egyik-másik vendég már több ízben célozgatott. Telefonon érintkezésbe lépett a közelben táborozó katonai egységek parancsnokával, s annak megértő támogatásával lehetővé vált, hogy a szálloda vendégei, holnaptól kezdve, a parkban felütött sátrakba tegyék át szállásukat.Az igazgató szavait dörgő taps fogadta. Másnap reggeltől kezdve harsány trombitaszó ébresztett álmunkból. Buzgón ástuk a latrinákat, vertük föl a sátrakat, és tömtük meg a szalmazsákokat. Az ebédlőbe be sem tettük többé a lábunkat. Hatalmas máglyatüzeket raktunk, szalonnát sütöttünk parázson, és krumplit a forró hamuban. Az Afrika-vadász elmesélte, hogy egyes félvad törzsek izzóra hevített kövek közé rakva sütik az emberhúst. Ezt is megpróbáltuk, s mindenkinek nagyon ízlett. Persze mi nem emberhúst sütöttünk, ez a gondolat föl sem bukkant.A feleségem, aki kislánykorában sokat játszott indiánosdit, tudta a módját, hogy lehet két fadarabból tüzet csiholni. Ezzel a tudományával nagy népszerűségre tett szert, ő lett a társaság üdvöskéje, s az Afrika-vadász neki juttatta a legízletesebb húscafatokat. Így telt vakációnk, s két hét elmúltával frissen, kipihenve, testben-lélekben megerősödve tértünk vissza a fővárosba.
1967 Európa legjobb síterepeA pénztáros, aki mellesleg képeslapokat és bélyeget is árult, mindig abban a kis bódéban ült, mely a függővasút alsó állomásához volt hozzáragasztva. Ablaka előtt vaskorlátok meredtek ki a hóból, hogy jobban lehessen sorban állni. Ma azonban olyan szép volt az idő, hogy ő is kikívánkozott odvából; nyugszéket állított a napra, ölében tartotta a váltópénzt, s így árusította a jegyeket.Egyszer csak megállt egy autó, közvetlenül az állomásépület előtt. Egy nagyon magas, jó mozgású, síruhás fiatalember szállt ki belőle, s utána a kísérője, aki az autó csomagtartójáról lecsatolta a síléceket.A síelők csoportjában mozgás támadt. Minthogy a fényképe sok helyütt ki volt akasztva, én is megismertem a hórihorgas fiatalembert. Szólni akartam a feleségemnek, aki éppen a bakancsfűzőjét kötötte, mely napjában többször is kioldozódott, például a szálloda forgóajtajában, vagy ha valahonnan ki- vagy valahová beszállni készültünk. Ilyenkor mindig egy kis türelmetlen csoport gyűlt össze mögöttünk.- Nézd, ki van itt.- Hol? - kérdezte.- A hátad mögött, az a hosszú.- Ki az? - kérdezte.- Umberto - mondtam.- Úgy hívják a trénert? - kérdezte a feleségem.- Ő az olasz trónörökös - mondtam.Oda se nézett. Ő a szálloda trénerét várta, aki Hannes Schneider tanítványa volt, tavalyi első helyezettje az olasz lesiklóbajnokságnak. (Csupán egy szerencsétlen lábtörés miatt lett belőle tréner.) Azt ígérte neki, hogy végigviszi a nagy versenypályán, mely a függővasút felső végállomásától egy kis hegyi faluba szalad le, ahonnan aztán autóbusszal fognak visszamenni a szállodába. Davos után - mondta a tréner - ez a leghosszabb lesiklópályája Európának. A különbség mindössze kétszáz méter, de ha a terep nehézségeit számba vesszük, akkor ő - a tréner - többre tartja ezt a davosinál.A tréner azonban nem került elő. Megszólalt a jelzőcsengő. Beszálltunk a függővasútba; utolsónak - miután még a civilruhást is maga elé tessékelte - beszállt a trónörökös is. Egy kis rándulást éreztünk, s aztán lassan föllebegtünk a levegőbe, alig észrevehetően ringatóztunk és szabályos időközökben meg-megbillentünk a semmiben. A függőkocsi ilyenkor haladt át a tartópilléreken. Valahányszor túljutottunk rajtuk, egy pillanatra megsüllyedt a kocsi, és ettől hirtelen fölemelkedett az ember gyomra. Szerettem volna rágyújtani, de németül, angolul és olaszul ki volt írva, hogy tilos a dohányzás.Gyönyörű volt az idő. A függővasút első állomása ezerkétszáz méterrel fekszik a tenger színe fölött, s mi rövidesen túljutottunk az erdőháton. Már csak ösztövér cserjék látszottak alattunk, aztán eltűnt az utolsó borókabokor és az utolsó pásztorkalyiba, s azon túl megszűntek az élet nyomjelei. Már csak hó és jég volt alattunk, hóval telehordott szakadékok, porhóval befújt gleccserek, és fönt a csúcs, mint egy gyémánt, beleköszörülve a kék égbe.Körülbelül félúton lehettünk, amikor a feleségem körülnézett a fülkében.- Itt a tréner! - újságolta.- Hol?- Az a hosszú - mondta a feleségem. - Idenéz, de nem mer köszönni.- Az a hosszú - súgtam a feleségem fülébe -, az Umberto.- Ki az az Umberto? - kérdezte.- A trónörökös.- Érdekes - mondta a feleségem. - Hogy hasonlítanak.Hátat fordított Umbertónak. Azt, ami nem érdekelte közvetlenül, kidobálta magából, ahogy a Stollwerk automata is kiejti a más országból való pénzdarabokat. Másfél éve voltunk házasok, de valahányszor hazaírtunk, megkérdezte anyám keresztnevét.Eközben a trónörökös a feleségemet nézte, de ezt a feleségem nem vette észre. Azt se, hogy a trónörökös elővesz egy cigarettacsomagot, majd, megpillantva a feliratokat, visszateszi a csomagot a zsebébe. Az utasok elégedetten összesúgtak, bizonyára a trónörökös törvénytisztelő viselkedését dicsérték. Ő pedig szerényen és törvénytisztelően tovább bámulta a feleségemet, aki ebből még mindig nem vett észre semmit. Ő mindig valami mást vett észre, mint a többi ember. Fel kellene egyszer térképezni, hogy az öt világrészben mi ragadja meg a szép nők figyelmét. Nagyot csalódik, aki azt hiszi, hogy a férfiak.Megérkeztünk a végállomásra. Vártuk, hogy majd a trónörökös lép ki elsőnek, de ő ismét tanújelét adta előzékenységének. Tüntetően hátralépett és intett, hogy miénk az elsőbbség. Az utasok ismét összesúgtak, s úgy léptek ki a függőkocsiból, hogy kissé meghajtották fejüket, amit azzal is lehetett magyarázni, hogy alacsony volt az ajtó szemöldökfája, de úgy is lehetett értelmezni, mint Umbertónak szóló tiszteletadást. Végül már csak ő meg a kísérője maradt a kocsiban, és mi ketten. Nekünk is intett, még barátságosabban, mint a többieknek.- Mit akar ez tőlem? - kérdezte a feleségem.- Int, hogy menj előre - súgtam a fülébe.Meg is lódítottam egy kicsit, mert a trónörökös kísérőtársa már türelmetlen arcjátékkal nógatott a távozásra.A feleségem elindult, de a küszöbön rálépett a bakancsfűzőjére. Fél térdre ereszkedett és elkezdte csokorra kötni, szép tempósan, mert sohasem sietett.- Nagyon ócska ez a pertli - mondta közben.- Majd veszünk másikat - mondtam.- Csak a bőrből való bakancsfűző ér valamit - mondta.- Majd veszünk bőrt - mondtam én.- Az ám! - jegyezte meg a feleségem. - Ha lehetne fehéret kapni.Mert a síruhája fekete volt, viszont fehér a kesztyűje meg a bakancsfűzője meg a telemark csuklyáján a bojt.Umberto kísérője vérbe borult szemmel meredt rám. Végre kiszálltunk és fölcsatoltuk léceinket.Nagyszerű hó volt. Előbb csak lustán körözgettünk egy szelíd lejtésű hajlaton, de aztán felfutottam a domb élére, és mélyen belefeküdtem a lejtőbe. Mintha elrántották volna alólam a földet; zuhantomban egy más közegbe jutottam, melyben csak a levegő ellenállása, a hó tapadása és a testsúlyom számított, minden más érvényét vesztette, például nem volt életkorom, foglalkozásom vagy állampolgárságom. Egy pillanatig, a porhó függönye mögött, elsuhanni láttam a feleségemet, de ő újra eltűnt, pedig megálltam egy gerincen, és végigvártam jócskán széjjelhúzódott útitársaimat. Mélyen alattam feltűnt egy kis, hóba süllyedt falu. A legszélső ház előtt lecsatoltam, mert itt mindig meg szoktunk állni.Egy hadirokkanté volt a ház, aki a sportolókból élt; forró kakaót, oranzsádot, kőkemény mortadellát és képeslapokat árusított. A ház napos oldalán prizmákba rakta a havat; ide néhány nyugszéket állított. Italmérési engedélye nem volt, de aki tudott egy kicsit olaszul, az mindig kaphatott sört is, dupla áron.A feleségem már ott ült a napon. Bementem, vettem egy üveg sört, belenyomtam az egyik hóprizmába, aztán leültem a feleségemhez. A nap olyan forrón sütött, hogy előbb a pulóveremet húztam le, aztán kigomboltam az ingemet. Szinte perzselte, valamilyen hideg hegesztőlánggal, a mellkasomon a bőrt.- Rég itt vagy? - kérdeztem.- A versenypályán jöttem végig - mondta a feleségem. - A tréner odaszólt, hogy majd mutatja az utat.- Az nem a tréner - mondtam -, hanem az olasz trónörökös, aki szeretne kikezdeni veled.- Te mindent egyféleképpen szeretsz magyarázni - mondta a feleségem.- Miért? - kérdeztem. - Te másképp magyarázod?- Én sehogy se magyarázom - mondta -, mert ki nem állhatom a magyarázkodást.- Jól van - mondtam. - Ezen ne vesszünk össze.A falucska túlsó végéről már belátás nyílt a völgybe, ahol száz szikrázó ablakával ott állt a szállodánk. Egymás mellett, de némán siklottunk le a kapuig. A hallban egy ismerős kölcsönadott egy magyar újságot; míg én átfutottam a címeket, a feleségem egy tükör előtt kirúzsozta a száját. A liftben találkoztunk.- Hozod a kulcsot? - kérdeztem.- Igen - mondta.A lift minden emeleten megállt. A szálloda tizenhat emeletes volt, és torony alakban épült; úgy hívták: Torre, ami magyarul tornyot jelent. A liftes, egy tizenöt éves, szemüveges fiú, az üveg alól pislogva bámulta a feleségemet. Elég sokszor volt szerencsénk egymáshoz, mert a feleségem hol fönt, hol lent felejtett valamit. Most is, amikor az emeletünkre értünk, benne maradt a liftben.- Szólj neki, hogy vigyen vissza.- Minek?- Úgy látszik, mégse hoztam fel a szobakulcsot.- Nem hoztuk fel a kulcsot - mondtam olaszul a liftesnek.Nem csodálkozott. Még akkor sem, amikor a földszintre érkezve, a feleségem, ahelyett, hogy kiszállt volna, a sínadrágja zsebeit kezdte átkutatni, mert eszébe jutott, hogy a portástól mégiscsak elkérte a kulcsot. A lift megtelt szállóvendégekkel. Mindenki várt. A szobakulcsot elég bajos elveszíteni, mert egy fekete csontgolyó lóg rajta, akkora, mint egy őszibarack.Valami koppant a padlón. A csontgolyó volt. Elindultunk fölfelé. Akik nem jól ismerték őt - még anyám, sőt, az ő legközelebbi rokonai is -, azt hitték róla, hogy rendetlen. Én magam is csak elkésve jöttem rá, hogy ennek épp az ellenkezője igaz. Ő egy végleges és átfogó rendre törekedett, a lényeges és életbe vágó dolgok rendjére. Ebben a szándékában a nem lényeges dolgok (kulcsok, sálak, a Háború és béke második kötete, okmányok, színház- és vasútjegyek) csak útjában álltak. Nem tehetett mást, mint hogy szabadulni próbált e rendzavaró tárgyaktól. Olykor persze őt is elfogta a bűntudat; emlékszem gondterhelt arcára, amikor odahaza órákig kereste a télikabátját, melyet végül a házmester talált meg, mert az előszoba kilincsére volt fölakasztva, de nem a belső, hanem a lépcsőházi oldalon.S most ismét ez a gondterhelte arc!- Megint lent felejtettél valamit?- Ne haragudj - mondta. - A rúzsomat.- Úgyis mindjárt megyünk ebédelni.- De elolvad - magyarázta. - A gőzfűtés párkányán felejtettem.- Olvadjon el - mondtam.- Elisabeth Arden - mondta.- Én kiszállok - mondtam. - Ha akarsz, visszamehetsz.Kiszálltam. Csak a szobaajtóból néztem vissza. Ott guggolt a felvonó ajtajában, s a bakancsfűzőjét kötötte, miközben a liftes, sokdioptriás szemüvegén keresztül, mint egy ékszerész egy ékszert, vizsgálta a fenekét.Későn ebédeltünk. Amikor visszamentünk a szobánkba, egy sárgarózsa-csokor állt a vázában.- Drága vagy - simult hozzám a feleségem.- Ne nekem köszönd meg - mondtam mérgesen.- Hát kinek? - csodálkozott.- A liftesnek. A trénernek. A trónörökösnek. A kopasz zürichi úrlovasnak. A kopasz zürichi úrlovas fiának.Abbahagytam. Csak ennyi jutott hamarjában eszembe. A feleségem megsértődött.- Szerinted én mindezekkel kikezdtem?- Rosszabb - mondtam. - Te mindezeket észre se veszed.Kérdezte, hogy ez miért baj. Megmagyaráztam, hogy a férfiak bizonyos egyezményes jelrendszerre vannak berendezkedve, és a jelek alapján tájékozódnak, mint az állat, mely tudja, hol ihatik, hol nem. Ha egy nő a döntő pillanatban lehajol bakancsfűzőt kötni, teljes káoszt idéz elő.- Vagyis - érdeklődött -, döntenem kellene?Gondolkozott. Nézte a padlót.- Jó - mondta. - Majd egyszer megpróbálom - és nézte a padlót. - Mondd, kérlek - kérdezte -, honnan jön ez a víz?A víz a fürdőszobából jött, mert elfelejtette elzárni a csapot. Egy órába telt, míg sikerült fölszárítani a padlót. Rossz kedvünk lett, estig alig szóltunk egymáshoz, de a vacsoránál kibékültünk, mert vörösbort hozattam, és mind a ketten becsíptünk. Utána azt javasolta a feleségem, hogy ne lifttel menjünk föl, hanem gyalog, mert ő minden hetedik lépcsőn meg akar csókolni. Nagyon sok lépcsőn mentünk föl, és úgy belejöttünk a csókolózásba, hogy egy emelettel följebb tévedtünk, és csókolózva újra lementünk a földszintre. A feleségem kijelentette, hogy ennyit soha életében nem fog csókolózni, de egy év múlva szó nélkül faképnél hagyott, csak egy rövid levelet küldött utánam Erdélybe, ahol katona voltam. "Kérlek, egyezz bele a válásba, mert nem tudok nélküle élni." Elfelejtette megírni, hogy kicsoda nélkül nem tud élni, azonkívül bélyeg se volt a levélen, sőt a borítékot se ragasztotta le.
1967 KavicsokJárták az ismeretlen utcákat. Kérdezősködtek, hol az utazási iroda, de mire odaértek, hat óra lett, épp húzták lefelé a redőnyt. A fiú még becsúszott. Mindenhová be tudott csúszni.A lány kint maradt, hátát egy utazási plakátnak vetve, melyen az összes elképzelhető színekben a Balaton szépségei tündököltek. Nézegette a járókelőket, rágyújtott, várt, unatkozott.Nem sokáig. Egy arra járó fiatalember, aki vele egykorú lehetett, elment mellette, visszatekintett, megállt, odajött. A köszönést mellőzve, egyenesen a tárgyra tért.- Nincs valami jó ötleted?A lány hátravetette hosszú haját. Mint akit megriasztottak, nézett az ismeretlenre. Észvesztően tudott nézni, ha az utcán leszólították.- Nekem sose jut az eszembe semmi.- Azért csak ne játszd meg magad - mondta az ismeretlen fiú.- Nem vagyok idevaló. Mit tudom én, hogy nálatok mi számít fölvágásnak.A fiú nem kívánt a tárgyban elmélyedni.- Megyünk, vagy nem megyünk valahová? - kérdezte.- Szeretem egy helyben elszívni a cigarettámat.- De én nem zavarlak?- Á...- Akkor kínálj meg engem is.Tüzet is a lánytól kért. Miközben odakint diskuráltak, odabent is elintéződtek a dolgok.- Vonattal akarnak átmenni? - kérdezte az utazási tisztviselő. - Mert akkor vegyék meg a jegyet az állomáson. Már lezártam a pénztárt.- Én csak a szállodai szobánkat szeretném lefoglalni.- Melyik szállodában?- Sejtelmem sincs. Úton vagyunk, és többektől hallottuk, hogy Hamzafüreden érdemes megállni.- Azt jól hallották. Hamzát még a külföldiek is szívesen fölkeresik... Hová néző szobát akarnak?- Minekünk mindegy. Szoba legyen.- Mindegy? De talán mégsem egészen mindegy, hogy valaki, teszem azt, egy osztályon felüli luxusszállodában tengerre néző, teraszos szobában lakik, vagy pedig egy tűzfalra néz az ablaka.- Minekünk a legolcsóbb szoba is megfelel.Kapott egy nyomtatott kártyát a szálloda nevével, címével. Minthogy még csak előszezonban járnak, mondta a tisztviselő, a szóban forgó szálloda úgyszólván üres. A fiú elköszönt, felhúzta, aztán lehúzta maga mögött a redőnyt, és elindult a fiú meg a lány felé. Szívélyesen kezet nyújtott, mint akit kellemes meglepetés ért.- Nicsak - mondta az ismeretlennek. - Hát itt vagy? Mi újság?Ez mindig nagyon jól szokott sikerülni. Az őzikeszemű lányban volt valami elveszettség, védelemre szorultság, ő viszont, százkilencvenes magasságával, fejlett izomzatával fénykorát élő kisnehézsúlyú birkózónak látszott. Pláne egy ilyen véznaság mellett.A lány derűsen mosolygott, az ismeretlen fiú is kinyomott egy mosolyt, de azért arrébb lépett, és eltaposta a cigarettáját.- Nincs semmi újság az égvilágon - mondta.- Biztos? Egy kicsit olyan idegesnek látszol.- Én? Dehogy - mondta az ismeretlen.- Ha valami probléma van, csak szólj.- Hát hogyne. De igazán nincsen semmi.- Talán csak nem szeret szólni - szólt közbe a lány.Ez már ki volt alakulva. Persze, nem szó szerint, mert végül is minden ember más, vagyis mindig a partnerhez kellett idomulni, de általában nem mutatkoztak nagy kilengések, se jobbra, se balra. Ment a kipróbált szöveg.- Látszik is rajta - állapította meg a fiú. - Ez egy olyan kis mulya. No de várj csak. Adunk mi teneked valamit.- Hányszor mondjam, hogy nincs szükségem semmire? - szabadkozott az ismeretlen. - És úgyis sietek már haza.A fiú, mintha nem hallaná, végignézett rajta. Tett, mint aki mustrál, spekulál, aztán dönt. Lábtól ott hevert a cucctáskájuk, benne úszóholmi, konzervek, élelmiszerek, mellette a koffer, a kávéfőzőjükkel, a rádióval meg a ruhaneművel. De azért nem volt könnyű.- Fogd - mondta.Amíg az két kézzel fogta a koffert, ő szép lassan kicsomagolta, és az ismeretlen vállára, fejére teregette a ruházati cikkeket. Egy kis kotorászás után megtalálta, amit keresett. Miközben a sok holmit visszarakosgatta, elmesélte, hogy tíz napja, amióta eljöttek Budapestről, hol mindenfelé jártak, többek közt a Balatonnál is, pontosabban Balatonaligán. Épp onnan, tehát Balatonaligáról hozták ezt a pár kavicsot.A koffert becsukta, letette, és kinyújtotta a tenyerét.- Mik ezek? - érdeklődött az ismeretlen.- Balatoni kavicsok - magyarázta. Aztán a lányhoz fordult. - Melyiket adjuk neki?- Ezt a legnagyobbat - mutatta a lány. - És te mit bámulsz? Nem láttál még kavicsot?- De láttam.- Hát akkor nesze - mondta a fiú. - Remélem, örülsz?- Persze hogy örül - mondta a lány. - Csak nem tudja kimutatni. Ő ilyen típus. Keveset beszél, csak lassan oldódik, nem mer örülni semminek.- Dehogynem - mondta az ismeretlen fiú. Még mindig a kavicsot nézte. - Igazán nagyon jópofa kavics.- Tedd el, és vigyázz rá - mondta kedvesen a lány.- Gyűjtitek? - kérdezte az ismeretlen fiú. - Mert én tudok szerezni tengeri kavicsot.- Tengeri kavicsot te csak szeretnél szerezni - mondta ingerülten a fiú. - És most légy szíves, menj a fenébe.Egy lépéssel közelebb lépett hozzá. A másik nem várta meg a következő lépést. Kezében a kaviccsal átkelt az úttesten. Ők is elindultak az állomás felé.- És neked mi bajod? - kérdezte a lány. - Felhúzod, aztán megijeszted. Még visszakönyöröghettük volna a kavicsot. Nem kár egy ilyen kis mulyát elereszteni?- Felmérgesített - magyarázta a fiú. - Már az előbb, az utazási irodában, valami tengerre néző lakosztályt emlegetett a tisztviselő.- Itt még van humoruk az embereknek - nevetett a lány. - Pedig nem is lenne rossz.Mire megérkeztek, besötétedett. Hamzafüred egy szerény szállodájának legszerényebb szobáját vették ki. A lány fölment a vacsorát összekészíteni, a fiú lent maradt kitölteni a bejelentőlapokat. Amikor a szobába lépett, valami nyugtalanság látszott az arcán. Rögtön kikapcsolta a rádiót.- Hogy nézel te ki? - kérdezte a lány.A fiú az ágyra ült, a lassan melegedő kávéfőzőre meredt, a kemény tojásokra, a kenőmájasra meg a kockasajtokra.- Kérlek szépen, egy plakát van a portán. Ül a napon egy fürdőruhás nő, és az van ráírva: Sós bőrrel napozóknak Nivea napolaj.- És aztán mi van?- Csak a tengerben fürdéstől lehet sós az ember bőre. Egyébként látszik is a tenger a nő háta mögött.- Na hála istennek. Csak rád néztem, és tudtam, hogy megint történt teveled valami.- Menjünk le megnézni, ha nem hiszed el.- Mit nézzek rajta? Egy plakátra mindent rá lehet festeni... Légy szíves megvacsorázni.Némán étkeztek. Megitták a kávét, eltakarították a maradékokat. Rágyújtottak, a lány már cigarettázás közben vetkeződni kezdett.- Nincs kedved egy kicsit lesattyogni?- Neked persze van.- Nem mondom, jó lenne körülnézni.- Tudtommal Magyarországnak nincs tengere. Vagy van?Már a mosdónál állt. Felcsomózott hajjal, anyaszült meztelenül, egy szappanos szivaccsal sikálta magát.- Nézd - mondta a fiú csöndesen. - Ha csak egy plakát lett volna! De az a kölyök az utcán, és a tisztviselő az irodában, az is valami tengerről mesélt. Szerinted ezek mind összebeszéltek?- Még az sincs kizárva. Mi is összebeszélünk, ha a kavicsainkkal csőbe akarunk húzni valakit.- Az más.- Ha más, hát más. De mind a ketten tanultunk földrajzot.- Csakhogy én már nem emlékszem semmire - mondta a fiú. - Illetve, ha nem tévedek, a szerencsétlen sorsú II. Lajos épp Zára várába menekült. Ott lenézett a habzó tengerre, mert fájt a szíve a nemzet sorsa miatt. És azt is mondta valaki, hogy tengerre, magyar. Nem Kossuth?- Először is, II. Lajos a Csele-patakba fúlt, és nekem most ne gyere Kossuthtal, mert ki tudja, mikor élt. Inkább arról beszélj, hogy kitől kaptuk a tippet.- Milyen tippet?- Ezt a Hamzafüredet.- Mintha talán Laci mesélt volna róla.- És említette a tengert?A fiú gondolkozott. Elindulásuk előtt ömlesztve kapták a baráti tanácsokat. Mindenki azt dicsérte, ahol éppen járt. Pécset, ahol szelídgesztenyefák nőnek. Dehogy Pécset, Sopront, ahol fenyves erdők vannak. Aligát, ahol jó a strand, Fehérvárt, ahol egy kertes vendéglőben négy amatőr gitáros játszik... Hogy Laci mit mondott, arra nem emlékezett. Az ablakhoz lépett, kihajolt. Nézte a rosszul világított utcát, átellenben a trafikot. Beszívta a levegőt. Megfordult.- Te. Itt tengerszaga van a levegőnek!A lány már az ágyból válaszolt.- Akkor vetkőzz le, és feküdj mellém.- Mozdulj már! Meddig tart, amíg felöltözöl?- Pont ugyanaddig, míg te levetkőzöl.- Nem is vagy kíváncsi a tengerre?- Rád vagyok kíváncsi. Te legalább vagy.Egy kis neszt hallott: az ágyról a paplan lesiklott a földre. Őrá, pedig még fiatal volt, már rámondták néhányan: te jó férfi vagy... A nyitott ablakból sós tengerszag áradt, de tőle kéznyújtásnyira, a lámpaernyő százas égője alatt hanyatt feküdt a lány. Balatoni napbarnítottsága ráfeszült a testére, mint valami vékony, vérforraló trikó.Az a tenger, ha megvan, meglesz holnap is. Villanyt oltott, levetkőzött, ő is hanyatt feküdt, és keresgélni kezdett a lepedőn. Az a dolog mindig úgy kezdődött, hogy előbb megkeresték egymást, aztán összekulcsolódott a kezük.- Hol vagy?- Te hol vagy? - kérdezte a lány.Aztán csak-csak ráleltek egymásra. Mármint a tíz ujjuk, a pulzusuk. Ennél több nem is kellett, hogy a lábuk ujjától a fejük búbjáig kifeszüljön bennük valami, ami őt, mint áramütés, végigremegtette, a lányból pedig kicsiholt egy kis sikolyt, a fékező autó hangját. De most nem hangzott el a kis sikolyocska, csak egy csodálkozó, megbántódott hang:- Mi az? Mi történt? Szabotálsz?- Várj - mondta a fiú. - Csak becsukom az ablakot.Becsukta, újra hanyatt feküdt közelebb simulva a lányhoz. De egy kis tengerszag benne szorulhatott a tüdejében, mert mintha meghimbálta volna az ágy. Szívós, kitartó úszó volt. Most is, Aligán, míg a lány napozott, ő kiúszott a Balatonba, olyan messze, hogy alig lássék a part. Ha elfáradt, hanyatt feküdt a vízre, nézte az eget, pihent.Mint most. De ez nem Aliga ege volt. A tenger fölött, ezt holtbiztosra vette, egészen más az ég. Ezek tükörképek. Ő pedig, ahogy itt himbál, csak egy kis pont két végtelen tükörlap között... És íme, egészen tisztán, közelről meghallotta, amikor valahonnan az öbölből felbúg egy óceánjáró hajó!Befut? Elindul? Vagy ő képzelődik? Nem, nem. A ködkürt hangja, olyan anyagszerűen, mint az olaj, a füljáratain keresztül egészen a dobhártyáig befolyt. És vele egy időben, csak hát még sokkal közelebbről, ráripakodott a lány:- Mi lesz? Vagy kihívjam a tűzoltóságot?- Ne macerálj, kérlek.- Ez neked macera?- Hát mit csináljak? Fakadjak sírva? - kérdezte dühösen a fiú.- Ne inkább én? Mert most először nem vagyok jó neked.- Ez nem igaz.Sajnos, az elkövetkezők napnál világosabban bizonyították a lány igazát - aki el is húzódott tőle, mint egy hideg testtől, egy halottól, a széles ágy pereméig. Onnan kérdezte, vérig sértve:- Légy szíves, áruld el, mit szokás ilyenkor csinálni. Nekem ebben nincs gyakorlatom.- Nem tudom - mondta a fiú.- Hát mit tudsz?- A téma be van fejezve.- Hát nekem se volt valami passzió.A lány betakarózott. A fiú is. Reggel ő ébredt előbb. Mosdott, borotválkozott, felöltözött. A cucctáskából a fürdőholmikon kívül mindent kirakott. Aztán fölébresztette a lányt.De mintha nem is kellett volna fölébresztenie. Az csak fölült az ágyon, és úgy kezdett beszélni, mintha az álmában mondott szavakat az ébrenlétben csak tovább mondaná.- Az a baj, kérlek, hogy te még mindig nem ismersz engem. Meg is leszel lepve; tudniillik azt, ami tegnap este történt, nem fogjuk bevezetni. Mégpedig azért nem, mert én viszont úgy keresztüllátok rajtad, mint az üvegen, és ha most lenyelem, hogy téged macerálni kelljen, mert eszedbe jut egy ilyen lázálom, mint ez a hülye tenger, akkor én az ötödik vagy tizedik tengerednél teljesen ki fogok készülni. És miért? Abszolút semmiért! A tenger? Ó, Istenem! Kell is neked a tenger! Neked mindennap egy új mutatvány kell. A szenzáció, a bámuló szemek, az irigység, a siker... Csak az a baj, kérlek, hogy nálam nincs sikered. Én itt maradok. Én ebből a koszos kis szobából ki se teszem a lábam! Megértettél, kérlek?- Nem olyan komplikált - mondta a fiú.- Hát akkor menj, és baszd meg a tengeredet!- Te nem jössz?- Nem.- Ülősztrájk?- Igen.- És te mit fogsz ezalatt csinálni?- Mosok. Illetve előbb megcsinálom a reggelit.- Nem vagyok éhes - mondta a fiú.- Éhségsztrájk?- Utállak - mondta a fiú, és kirohant.Le a lépcsőn, át az úttesten. A trafikba, cigarettáért. Az első szippantással ki is fújta dühét. Akkor vette észre a térképet. Rábámult, de nem hitt a szemének.- Tessék mondani. Stimmel ez a térkép?- Vegye meg bátran - mondta a trafikos. - Még senki se panaszkodott rá.Állt a járdaszélen, a földbe gyökerezve, összehúzott szemmel, mintha megvakítással fenyegetné Hamzafüred potom pénzen vett zsebtérképe. Mert hát mégis! Itt van! A városi úthálózat lefelé futó utcái egy hosszú parti sétányba torkolltak, s az alatt, egész az alsó margóig, már csak valaminek a kékje látszott. S hogy ez a kékség micsoda, az kiderült egy vastag betűs figyelmeztetésből: "Az e célra kijelölt strandfürdőkön kívül a tengerben fürödni rendőrileg tilos!"A térképbe be voltak jelölve ezek a strandok, közvetlenül a hosszú szállodasor alatt. Valamivel odább, a mólók vízbe nyúló karjai közt, a hajótársaságok zengő nevei: Norddeutscher Lloyd, Cunard Line, Cosulich. Innen már csak egy halványan pontozott vonal futott ki a térképből, az útirányt mutatva Bari, Brindisi, Tanger és Gibraltár felé... Felelős kiadó: Dr. Prokesch Ervin, nyomta az Állami Térképészeti Intézet, Budapest.Fölnézett az utcatáblára: Deák Ferenc utca. Megkereste a térképen, és tessék, a Deák Ferenc utca egyenesen a tengernek szaladt! Mintha hátulról meglódították volna, hosszú lábával másfélszereseket lépett. Ahogy lefelé loholt, a csöndes utcán egyre többen jártak, lejjebb már sűrűn tolongott a tömeg, a sétányon a házak föllobogózva, egy pavilonban harsogó katonazene... Azért van abban valami, hogy neki szerencséje szokott lenni; mintha épp egy rendkívüli napon, valami ünnepen csöppent volna ide. De ő nem nézett se jobbra, se balra, átvágott az autók és a gondozott virágágyak között, s a túloldalon lihegve megállt. Hát bizony, ez ő. Ott volt. A tenger volt ott. Nem folyó, nem tó, nem csalás, nem ámítás, hanem a tenger, a tenger, a tenger!Néhány percig nem volt beszámítható állapotban. Ahogy hirtelen kinyílik egy kapu, de nem jön be senki egy ideig. Pedig őneki inkább a módszeresség, mint a lelkendezés volt domináns vonása - miért nem akarnak hát elrendeződni a dolgok? De menjünk sorba. Hátul a sétány, elöl a tenger. Jobbra csak villák, kikötött vitorlások; úgy látszik, erre balra kezdődik a tulajdonképpeni Hamza. Káprázatos szállodák, és mennyi, de mennyi, egyik a másik után! Homokos strandok, napozókkal, fürdőzőkkel. Még tovább a mólók, amiket a térképen látott, kis halászbárkák, hegy magasságú óceánjárók... És azokon is túl néhány szürke alakzat, belemosódva a párába. Ki tudja, mi lehet.Sok ez egy napra. Kezdett magára találni, s valami időrendet, tervet próbált összekovácsolni. De az még ráér. Csak egy van, ami sürgető, egy perccel el nem odázható... Talált egy kőlépcsőt. Lent egy kirágott, szivacstestű sziklát; fogta a cucctáskát, lement, odaült.Maga se tudta, meddig ült és mit csinált. Alkalmasint semmit. Nézte a vizet, hol ezt itt, a lába előttit, hol messze, a semmibe veszőt. Számolta a hullámokat, elkapta a tajtékjukat, lenyalta ujjáról a vizet. Mintha soha még sót nem ízlelt volna! Attól, hogy a tengerhez tartozott, nemcsak a sónak, hanem egy üvegszilánknak, egy rozsdás konzervdoboznak is valamilyen titokzatos varázsa lett. Annak a pár kavicsnak is, amit a vízből kiválasztott, a kövön megszárított, zsebre vágott... Aztán úszónadrágra vetkezetten belelábolt, és kiúszott a vízre.Messze kiúszott, messzebb, mint Aligán, messzebb, mint legmerészebb álmaiban. Kint hanyatt feküdt, sokáig ringatta magát, és mint egy homorú tükör, egyszerre fogadta be a partot, a zászlókat, a hajókat, a szállodákat, az eget. Aztán széles tempókkal visszafordult. De ami a beteljesülés csúcsának látszott, az lett a kijózanodás kezdete. A legelső, amit kint hagyott ruhái mellett meglátott, egy üldögélő emberi alak volt. Közelebbről nézve: egy rendőr.- Maga tiltott partszakaszon fürdött.- Nem tudtam, kérem szépen.- Ott a tábla a feje fölött.- Ez az? Nem vettem észre.- Miért nem az ingyenstrandra jár fürödni?- Van ilyen? Ezt most hallom először.- Meg fogom bírságolni. Igazolja magát.- Igenis. Csak meg szeretnék törülközni, mert nem akarom vizes kézzel érinteni a személyi igazolványomat.Tudott ő beszélni. A rendőr bólintott, várt, és csökkenő szigorral nézte a szép szál fiút, ahogy törülközik.- Először van itt? - kérdezte.- Este érkeztem, kérem.- Diák?- Honnan tetszik tudni?- És vakációzik?- Nahát, ez bámulatos.A rendőr még egyszer jól megnézte.- És volna kedve egy kis pénzt keresni?- Hát az nem jönne éppen rosszul.A bírság nem került többé szóba. De mit tehet ő róla, hogy az esetek többségében - túlnyomó többségében - inkább a szerencse, mint a balszerencse kíséri lépteit? Mint ezzel a rendőrrel is, akinek lánya és veje, két derék, törekvő ember, épp most, az évad kezdetén nyitja meg halkóstoló kioszkját, innen a harmadik buszmegállónál, ahol nagyon elkelne egy jó erőben lévő fiatalember, hogy segédkezet nyújtson a felszolgálásnál. Már persze, csak ha kedvet érez hozzá.- Ami engem illet, szívesen csinálnám.- Hát akkor üljön föl a buszra. A papa küldte, csak ennyit kell mondani.Ami a szerencséjét illeti, a látszat ellene szól. Pedig a látszat csal. Még az se igaz, amit a lány szokott a szemére vetni, hogy ő mindenüvé be tud csúszni. A szerencse se vak, a becsúszáshoz meg pláne némi életrevalóság vagy kezdeményezőképesség szükséges. Ő azonban az élet kedvező fordulatait pont ellenkezőleg: a passzivitásnak köszönhette. Egyszerűen ráhagyta az emberekre azt az elképzelést, amit magukban őróla kialakítottak; ahogy az a rendőr vagy a rendőr veje tette.- Csak azt ne mondja, barátom, hogy magának ma van először tálca a kezében.- Néha már előfordult.- Na, látja. Nekem is van szemem.Remek helye volt a Halkóstolónak, félúton a szállodák és a kikötő között, a benzinkút és a buszmegálló közelében. A megnyitás ugyan másnapra volt kitűzve, de már ma is jöttek néhányan, a tanácstól, a kikötőparancsnokságtól, a helyi laptól, olyanok, akik a beadványt jóindulattal fogadták, és meghívást kaptak egy kis díjmentes ízelítőre. Gyorsan étkeztek, mert valamilyen ünnepségre siettek. Őket segített kiszolgálni a fiú.- Most magán a sor, fiam. Kóstolja meg a feleségem főztjét, és mindjárt tanulja is meg az ételek nevét.Minek nevezzük? Ha az évszázad lakomájának, azzal se mondunk sokat. Tengeri halászlé. Scampi, jóasszony módra. Esterházy tintahal. Kolozsvári lepényhal. Paprikás polip... Egy egész óceán, magyar módra. Végigkóstoltatták vele az összes finomságokat. Jóízzel evett, bőségesen és boldogan, hiszen karnyújtásnyira, a kis asztalok tövében, ott habzott-hullámzott a tenger. Ő meg egyszerre látta, hallotta, szagolta és ette.- Hát akkor holnap reggel nyolckor.- Itt leszek, kérem. És köszönöm az ebédet.- Majd ledolgozza. De most siessen, nehogy az ünnepélyt lekésse.- Milyen ünnepély lesz?- Nem olvas újságot? Az olasz flotta jön hozzánk látogatóba.- És oda lehet jutni?- A kordonon csak meghívóval léphet át.Hogyisne. Ahová nem hívják, oda nem megy. Azt csak a lány mondogatja róla, pedig sohase látta őt tolakodni. De minek is? Hiszen a tengernek legföljebb a csücskét, ha látta. Elindult visszafelé. A víz mellett, a sétányon nézte a világot, amin volt is mit néznie. Az ember azt hinné, hogy egy tengerparti promenádra pálmákat ültetnek. Ide nem. Itt szép sudár jegenyék álltak dupla sorfalat a luxusszállodák előtt. Ezeknek már a nevük is fényűzően hangzott. Grand Hotel Vak Bottyán. Bugac Palace. Táncsics Kaszinó. És a legújabb, legpompázatosabb: a Hamza Hilton. Hát ide ő bemegy.Ahogy belépett a hallba, ebbe a kristálybarlangba, egy másik bolygóra tévedtnek érezte magát. Akik itt ültek, és ahogyan ültek, ahogy beszéltek, és amiről beszéltek, más volt, mint amit eddig átélt. Érzett is valami visszásságot, ennélfogva a cucctáskáját, mint nem idevalót, beadta a ruhatárba. Máris otthonosabban járt-kelt, bámészkodott a szokatlan terepen. Elnézte a hírességeket, a milliomosokat s a milliomosokhoz tartozó nők bundáit, ékszereit, mosolyait. Az egyik mintha intett volna neki. Köszönt, de a nő nem reagált, továbbmosolygott a feje fölött.Átment az éttermen, még egy éttermen, egy kis magyar csárdán. Egy társalgó. Egy levélíró szoba. A lift. Föl a liften, le a liften. A tetőterasz, a pince. Egy hűtőterem. Húsok, megfagyott halak, gyümölcsök. Föl a konyhába. A borpincébe csak benézett, s aztán egy hátsó kijáraton az utcára lépett. Még ott se volt, már rászólt valaki:- Milyen nagydarab kölyök. De hogy a kisujját megmozdítaná, azt persze leshetem!Körülnézett. Fölpattant egy teherautó platójára, és fölrántott egy ötvenliteres hordót, amivel az az öreg raktáros, aki rámordult, ez idáig hiába veszkődött. Épphogy csak letette, már el is indult a kocsi. Minthogy más ülőhely nem volt, ráült a nemes tölgyfából faragott ovális díszhordóra. Elöl a nemzeti címert faragták rá, hátuljára e két szót: Tokaji bor.Kihajtottak a sétányra. Viszontlátta a szállodasort, az autókat, a sétálókat, még a Halkóstolót is, ahol olyan jól beevett. Már a kikötők következtek. Úgy látszik, most se járt rosszul, hiszen egy kurta napja volt csak Hamzafüredre szánva, s ilyen messze a maga erejéből talán el se vetődött volna. És íme, most csak úgy elsuhantak mellette a nagy kikötővárosok mindennapos csodái. A dokkok, raktárak, emelődaruk. Vitorlás halászbárkák, kis tengeri muslincák, komphajók, jachtok után az égbe törő, szédítő méretű hajóóriások! Mintha a filmhíradóban látná, úgy húztak el mellette a Queen Elisabeth II, a Bavaria, az Île de France meg a Borisz Jermilovics Konduktorov! És egy magyar hajó, a Doktor Urlaub Elemér, semmivel se kisebb híres társainál, ködkürtjét búgatva, egy vontatóhajóra kötve, nagy zsebkendő-lobogtatás közepette épp indult kifelé, a nyílt tenger irányában, piros-fehér-zöld zászlaja alatt... És a kis teherautó csak robogott tovább.Most vette észre, hogy időközben hozzácsapódtak egy nagy fekete autókból álló menetoszlophoz, melyet bukósisakos motorosok előztek meg. Kinyílt egy sorompó, de még el tudta olvasni a táblát: Fényképezni tilos! Hadikikötő! Már be is futottak. Micsoda embertömeg! Jóvágású magyar tengerészgyalogosok, géppisztoly a kézben, tartották a kordont, és mögötte a nézők sokezres sokadalmát. Kell-e mondani, hogy a fekete karaván, élén a bukósisakosokkal, végén a boroshordóval, akadálytalanul haladt tovább, míg meg nem álltak a mólón, a vízen várakozó motorcsónakok fellobogózott sorfala előtt? Az utasok kiszálltak. Ő is, a lehető legszerényebben leemelte a hordót, és - szinte észrevétlenül - állva maradt.Lassan megteltek a motorcsónakok. Megint egy filmhíradó; híres politikusok, admirálisok, megyei potentátok. (Az a titkár is, aki a Halkóstolóban paprikás polipot reggelizett.) Kitüntetések, vállrojtok, lampaszok, angol, jugoszláv, brazil és ki tudja, miféle katonai attasék... Csak ő nem mozdult. Állt, amíg beszállnak. Állt, míg az egyik motorosból őt magát, személy szerint, föl nem kérték a beszállásra.- Jöjjön hát, elvtárs. Már csak magára várunk.Akkor már beszállt, hordóstul. S csak most, amikor újra helyet foglalt a hordón, nézett először körül. Mögötte a kikötő, a tömeg. Elöl a tenger, a tenger! S kint a nyílt tengeren ott álltak, amik a reggeli párában elmosódó alakzatoknak látszottak, a vizek királynői: a hadihajók!Balkézt két magyar cirkáló, s szemben, épp menetirányban, egy olasz csatahajó, egy hatvanezer tonnás gigász s két torpedóromboló, magyar és olasz zászlókkal díszítve mindahányan. Mi tagadás, nagy érzés volt ezt látni. Ő persze nem olvadt el - rendszerező, józan elméjű ember ilyesmit nem csinál -, de akárki mondta, hogy Hamzafüreden érdemes megállni, meg kell adni, hogy jó tanácsot adott.A hajólépcsőn még ő cipelte föl a tokaji boros hordócskát, de odafönt valami rendezőféle már megszabadította tőle. Így hát, nehogy a jelenlétével feltűnést keltsen, az utolsók között ő is ellépett a díszszázad sorfala előtt, az olasz himnusz hangjai mellett. Aztán következett a magyar himnusz, az ajándékok átadása, üdvözlőbeszédek és így tovább... Érződött, hogy az ünnepséget gondosan és aprólékosan előkészítették, s most az előre megírt forgatókönyv után hajszálpontosan lejátszották, beleértve a forró öleléseket, a spontán éljenzéseket és az ajándékok láttán mosolyra derülő arckifejezéseket. Illetve az is kiderült, hogy néha még ilyen olajozottan gördülő gépezetben is kiütközhetik egy váratlan motorhiba. Egyszerre ugyanis odasietett hozzá - pedig szerényen, mint afféle hívatlan vendég, meghúzódott egy nehézágyú alatt - egy roppant izgatott vezérezredes.- Ön Soponya elvtárs?- Nem, kérem. Egészen másképp hívnak.- Hanem akkor kicsoda Soponya?- Én őt nem is ismerem, kérem.- Katasztrófa. Mert akkor itt most egy árva lélek se tud megmukkanni olaszul.Hála istennek, a katasztrófát sikerült elhárítani. Ő ugyanis másfél évvel ezelőtt disszidálni akart. Volt egy rossz passza - érettségi után, katonaság előtt -, és elhatározta, hogy lelép.Adva volt, hogy kitűnő úszó. Ehhez kinézett magának egy jugoszláv határfalut (Koper), ahonnan nem nagy ügy átúszni a Trieszti-öbölbe, mely már olasz terület. Ebből csak azért nem lett semmi, mert épp összeakadt ezzel a lánnyal, aki se úszni nem tudott, se lelépni nem akart. De amíg ez el nem dőlt, hónapokon át minden szabad percében olaszul tanult, s közben a magnóján a Caracciola együttest üvöltette a helyes kiejtés elsajátítása érdekében. Így aztán a vezérezredes két kézzel fogta a vállát, és erélyesen a mikrofon meg a kamerák meg az olasz admirális felé tolta, közben pedig néhány intelmet súgott a fülébe.- Melegen, elvtársam. Melegen, szívélyesen, de ne túl melegen, se túl szívélyesen. Mi örülünk, de ők a barikád túlsó oldalán állnak. Magának ezt is és azt is éreztetnie kell.Már ott is állt. Vett egy mély lélegzetet. Kár, hogy a lány most nem látja őt. Mert ő, ahol lehetett, szerényen meghúzta magát, de most igazán nem mondhatja senki, hogy a két szép szeméért állították ide! S bár mindmostanáig (minthogy a disszidálás füstbe ment) egyetlen olasz szót ki nem ejtett a száján, most a lámpaláz legkisebb jele nélkül mondta el rövid, de hatásos beszédét, mely másnap az összes lapokban megjelent.- Kedves barátaim! Tisztelt admirális úr, törzstisztek, tisztek, altisztek, hajósok! Üdvözlöm önöket a magyar kormány, a haditengerészet és az egész dolgozó nép nevében! A magyar vendégszeretet közismert, és azt kívánom, hogy önök, magyar vizekre érve, megérezzék ezt a szeretetet. Vannak közöttünk vitás kérdések, de abban az egyben nincs és nem is lesz köztünk vita, hogy egyformán szeretjük az alattunk hullámzó tengert és a kék égboltot a fejünk fölött. Kívánom, hogy tartós legyen a béke a tenger és az égbolt között, és ürítem poharam az olasz és magyar haditengerészek tartós és zavartalan barátságára!Hatalmas éljenzés harsant föl. Poharat ugyan nem üríthetett, mert egy ilyen koccintás nem volt előirányozva, de a kis gikszer elcsúszott a nagy örömben. Olaszok, magyarok, civilek, katonák körülvették, kezét szorongatták, ölelgették. Neki se tűnt fel, hogy a nagy boldogságban még a nevét se kérdezte meg senki - hiszen amúgy is elég gyakori, semmitmondó volt a név, amit viselt. Amikor vége lett a ceremóniának, s a motorcsónakok visszaindultak a magyar partok felé, a három olasz és a két magyar hadihajó összes ágyúinak díszsortüze mennydörgött utánuk a vízen.Visszabaktatott a szállodába, kiváltotta cucctáskáját a ruhatárból. Még megállt egy percre a sétányon, búcsút mondani a sötétbe boruló tengernek. Végigment a Deák Ferenc utcán, fölment a szobába.A lány, amint az várható volt, morcosan fogadta, de azért az asztalra terített újságpapiroson már várták a kemény tojások, a kockasajtok, a kenőmájas. Hozzáláttak, némán ettek. Valami lógott a levegőben.Nem sokáig. Csak amíg a kávét meg nem itták. Akkor megkérdezte a lány:- Nem mondasz semmit?- Dehogynem. Mit csináltál?- Mostam. És te?- Érdekel az téged?- De még hogy! Csak nem tudom, mit csináljak. Maradjak ülve? Kapaszkodjak meg?- Minek?- Jön a szenzáció - mondta a lány.- Milyen szenzáció? - kérdezte a fiú.- Honnan tudnám? Nekem nincs fantáziám. Csak érzem, hogy Hamzafüred a lábaidnál hever.- Nem történt semmi. Nagyon jópofa napom volt. És úsztam egy akkorát, mint még soha.- A tengerben, persze.- Hát persze. És nézd, milyen príma kavicsokat hoztam.Kirakta őket, de a lány épp csak hogy megnézte, és hozzácsomagolta a többiekhez. Igaz, sietniük kellett, hamarosan indult a vonatuk Sopron felé. Egész éjszaka zötyöghetnek. Nem baj, megéri. Még nem láttak fenyves erdőt, még nem jártak hullott tűleveleken, még nem érezték a friss gyanta szagát. Pedig biztosan az is nagyon szép.
1972Jegyzetek1. Lefordíthatatlan obszcén szójáték. [VISSZA]2. Egy parapezo kb. 50 fillér. [VISSZA]3. Obszcén csúfolódás. Finoman "Háromlábú"-nak lehetne fordítani. [VISSZA]4. Nem gyümölcs. A bükköny hímvirága. [VISSZA]


ÖRKÉNY ISTVÁNVÁLOGATOTT KISREGÉNYEK
A kötetet összeállította Radnóti Zsuzsa  TARTALOMMACSKAJÁTÉKTÓTÉK "RÓZSAKIÁLLÍTÁS"  MACSKAJÁTÉK1Mindnyájan akarunk egymástól valamit.Csak az öregektől nem akar már senki semmit.De ha az öregek akarnak egymástól valamit, azon mi nevetünk. 2
A FÉNYKÉPKészült 1918-ban vagy 1919-ben, a Szolnok megyei Létán, kint a holt Tiszánál, a cukorgyári lakótelep közelében, ahol Szkalláék is laktak.Fent a gyár féderes kocsijának hátsó fele látszik (lovak nem), az ereszkedőn a két Szkalla lány, kitárt karral, habos tüllruhában, kacagva rohan lefelé a vízhez, mely szintén nem látható.A képet már eredetileg túlexponálták; a két homályos leányalak azóta megsárgult, kifakult. Arcuk is alig kivehető. 3
LEVELEKGarmisch-PartenkirchenMünchen ide majdnem száz kilométer, de azért este nyolckor, német pontossággal, majdnem libasorban befutottak a parkba az autók. Nyolc harminckor a lány - nem az én Schwesterem, hanem a szobalány - kinyitotta az ebédlőajtót, és előbb engem gurított az asztalfőhöz, aztán én mutattam meg mindenkinek a helyét. Ilyen kisebb estélyen nincs név szerinti ültetés, tehát odahívhattam magam mellé Rauschenigg professzort, aki nemcsak orvosnak nagyszerű, hanem társalgónak is. Persze, nem azért volt meghíva, mert az én kezelőorvosom, hanem a bátyja miatt, aki a bajor kereskedelmi kamara alelnöke, és Misinek fontos nexusa. Rauschenigg rögtön a hogylétem felől érdeklődött; azt mondtam, amin nem lehet változtatni, amiatt nem érdemes panaszkodni. Gratulált, milyen erős vagyok, és nagyon okos dolgokat mondott, de amikor fáradt vagyok, kihagy a memóriám. A Schwester hozza az altatómat, reggel folytatom.Folytatom. Azt mondta: "Wir Menschen sind Übergangs-Kreaturen, und wissen sehr wenig über Freude und Leid. Alles, was uns Ursache scheint, kann auch Zweck sein." Nem fordítom le, te voltál a Liebling, szedd csak elő a némettudásodat! Később azt mondta, a testi fájdalom értelmetlenségéről szólva: "A csirke talán nem egyéb, mint az a mód, ahogy egy tojás egy másik tojást csinál." Mit szólsz? Sajnos, nem tudtam mindenre figyelni, mert a vendégekkel is törődnöm kellett. Ahogy jöttek a különféle borok és pezsgők, mindig nekem kellett a poharat fölemelnem, mert amíg én hozzá nem nyúlok, addig senki se iszik. Új ruhámban, mely antwerpeni fekete csipke, úgy nézhettem ki, mint egy gyönyörű múmia. Te bolond! Annyi a holmim, és úgy küldenék neked. Hány ruhád is van tulajdonképpen? És ki az a Paula, akinek úgy megörültél, és akire emlékeznem illenék? Sejtelmem sincs, pedig ha nem vagyok fáradt, és főképp nevek dolgában, prímán működik a memóriám.Csak gyertyák égtek. Kétszáznyolcvan gyertya. A régi Vígszínházban, Molnár-darabokban lehetett ilyen főúri pompát látni. De ez igazi!
BudapestDrága Gizám! Paulát nem ismered, nem is ismerheted. Abból lett a keveredés, hogy ő viszont tud rólad, mindjárt azt kérdezte: "Hogy van Giza nővéred?" Mi ugyanis együtt vészeltük át az ostromot egy budai pincében, és én, akinek hat hétig sejtelmem se volt, túléltétek-e a pesti harcokat, minden percben rólad beszéltem neki. Bélám, amilyen mulya volt szegény, tíz tetanuszinjekcióval és ötszáz ultraszeptillel indult neki a pinceéletnek, pedig a Janitsáry-patikában hat zsák kristálycukor maradt. De ő nem nyúlt a máséhoz - amikor ég a Vár! Ha Paula nincs, ott fordultunk volna fel éhen. Nemcsak liszttel, zsírral és krumplival látott el, hanem mézzel, angolszalonnával, sőt tojással is, s ezt akkor, amikor még a saját büdösségüket is sajnálták egymástól az emberek, és olyan elegáns természetességgel, hogy néha még köszönömöt mondani se jutott eszembe. Azóta nem láttam, egészen múlt vasárnapig. És milyen körülmények között! A legszívesebben elsüllyednék, ha rágondolok.Rémes napom volt. Egymás után egy csomó kellemetlenség történt, és borzasztóan felizgattam magam. Ismersz engem. Ha sok bajom van, felgyűlik bennem a méreg, és mintha egy égő kanócot húznék magam után, minden átmenet nélkül fölrobbanok. Mellesleg Mistótné (a tejcsarnokosnő) már régen az idegeimre megy. De hogy pont Paula előtt, a Csatárka utcai tejcsarnokban! Csak állt a lépcső tetején, mert négy lépcsőn kell lemenni, és kapkodta a fejét abban a hangzavarban, de meg se mozdult, csak nézett lefelé, mint egy nagyon piszkos fürdőbe, ahová az ember utál bemenni.És most képzelj el engem, bal karomon a társbérlőim macskája, jobb kezemben egy joghurtosüveg, benne fél deci tej, a fél lábamon papucs, a másikon fűzős cipő, és a fejemen egy vadidegen nő kalapja, mely véletlenül a fejemen maradt! Én kiabálok, és nem nagyon válogatom meg a szavaimat, Mistótné szintén, és még kevésbé válogatja meg a szavait, a mögöttem sorban álló négy öregasszony is kiabál, mert az egész környéken tejcsarnokellenes a hangulat, csak leghátul köhécsel az öreg Lökös Tivadar, mert ő sohasem szeret állást foglalni. És most képzeld el, hogy ennek a zűrzavarnak a tetőfokán nyílik az ajtó, és ott áll egy nő, akiről ha nem tudnám, hogy nálam négy évvel idősebb, azt hinném, hogy tízzel fiatalabb. Kérlek, Gizám, szőke haja volt, de olyan természetes szőke, mint ahogy egy pohár tiszta vizet se lehet festeni. Mogyorószín jersey angol kosztüm volt rajta, amire rá volt írva, hogy nem Budapest. És kérlek, Gizám, harisnya nélkül, mert le volt sülve, egy nálam négy évvel idősebb valaki, olyan barnára, mint a Sportuszoda, és sarkas, kivágott, hegyes orrú cipő, szintén a legújabb külföldi divat. De mindez nem érdekes, Gizám. Hanem az az érdekes, hogy még meg se szólalt, csak állt és nézett, és abban a szempillantásban halálos csönd lett, mindenki őt bámulta, és mindenki szégyellte magát.Nem ismertem meg. Ő kezdett engem nézni, aztán megkérdezte: "Ha nem tévedek, ugye, Orbán Béláné?" Nekem még nem jött ki hang a torkomon, csak a tejcsarnokosnő kezdett magához térni, folytatni próbálta a pofázást, de csak egy fél kukorékolás jött ki belőle, mert akkor Paula ránézett, és azt kérdezte: "Mit óhajt, asszonyom?" Nem is a szavaktól, hanem a szavakat kísérő tekintettől Mistótné abban a pillanatban halott volt, jobban mondva erkölcsi halott, és egy szó se jött ki belőle, amikor fizetés nélkül elmentem Paulával. A nagy felfordulásban ugyanis otthon felejtettem a pénzemet is.Hazakísért, ami nem tartott sokáig, mert a tejcsarnoktól hárompercnyire lakom, és nem is mondott semmi különöset, de én még most is a hatása alatt vagyok. Megkérdezte, hogy min veszekedtünk, amire azt mondtam, hogy szó sincs veszekedésről, mit gondol rólam, csak nem állok oda vitatkozni egy ilyen primitív tejcsarnokosnővel. Ezt kár volt mondani, mert amikor jött, még javában állt a bál. Aztán utánad kérdezett, mondtam, hogy az állapotod, sajnos, változatlan, pedig tizenhat évvel ezelőtt kivándoroltál Misi fiadhoz Garmisch-Partenkirchenbe, ahol a legjobb orvosok felügyelnek rád. Azt mondta, csókoltat, aztán azt mondta, milyen remek kis kalapom van, és milyen fiatal vagyok benne. Kérlelt, Gizám, ahelyett hogy bevallottam volna, hogy a kalap egy vadidegen nőé, és véletlenül maradt a fejemen, azt meséltem, hogy a Belvárosban vettem kétszázötven forintért; aztán megbeszéltük, hogy kedden délután találkozunk a "Nárcisz"-ban. Nem ismered. Tavaly nyílt meg a Váci utcában, eddig én is csak kívülről nézegettem be az ablakon, mert nem szeretem az elegáns helyeket.Amint látod, elég semmitmondó dolgokról beszélgettünk, de én még most is azon veszem észre magam, hogyha eszembe jut valami, első gondolatom az, milyen jó volna elmondani Paulának. Alig vártam a keddet; azt hiszem, ő olyan hatással van rám, mint te. Emlékezz csak a szép létai évekre! Énvelem folyton történt valami, izgalom izgalom után, sérelem sérelem után, de ha te ott voltál, és azt mondtad: "Mi bajod, Liebling?" - akkor egyszeribe eltörpültek a bajaim, mert te valahogy a puszta lényeddel magasabb dolgokhoz mérted az én buta kis sértődéseimet. Ő is ilyen. Nemcsak az öltözködéséből, hanem a belsejéből is árad az elegancia, az a belső nemesség, amivel a drága jó papa, a száztíz kilójával, sáros csizmájával, viseltes bricseszével is mindenki respektusát ki tudta vívni, kezdve az öreg Danzigeren, le Lajos bácsiig, a mázsamesterig. A nagy lelkek kiváltsága ez!Befejezem. Megyek a "Nárcisz"-ba. Kedd óta mindennap ott találkozunk. 4
INTERURBÁN- Erre mit mondott?- Hogy nem köteles kiszolgálni fél deci tejet.- Hát miért nem vettél többet?- Mert annyi elég a macskának.- Ezen vesztetek össze?- Még nem. Erre én a lehető legudvariasabban megkérdeztem: "Hol van az kiírva, angyalom?"- Erre mit mondott?- Hogy ezt nem kell kiírni, mert természetes.- Erre mit mondtál?- Hogy mindent ki kell írni.- Erre mit mondott?- Hogy különben is, a tejcsarnokok vasárnapi nyitva tartása a csecsemők és gyermekek tejellátását szolgálja, nem pedig az állatok etetését. Ettől már kezdett melegem lenni.- És mit mondtál?- Azt kérdeztem, még mindig udvariasan: "És ez miért nincs kiírva magánál, angyalom?"- Erre mit mondott?- Hogy ezt se kell kiírni, mert ez is természetes.- Erre mit mondtál?- Ha ki van írva, hogy a sütemények fogdosása tilos, ami szintén természetes, akkor ezt is ki lehetett volna írni.- Erre mit válaszolt?- Hogy nem lehet mindent kiírni.- Erre mit mondtál?- Hogy lehet.- Erre mit mondott?- Hogy nem lehet.- Erre mit mondtál?- Hogy lehet.- Kiabáltál vele?- Még nem.- Ő kezdett kiabálni?- Én kezdtem kiabálni, mert fölkért, hogy azonnal hagyjam el a helyiséget. Kérdeztem, milyen jogcímen. Azt mondta, azon a jogcímen, hogy a tejcsarnokba állatokat behozni tilos. Kérdeztem, és az hol van kiírva. Azt mondta, pont a fejem fölött.- Tényleg ki volt írva?- Tényleg ki volt írva.- Akkor neki volt igaza.- Ettől lettem dühös.- Miket mondtál?- Ami már hónapok óta felgyűlt bennem.- Goromba voltál?- Akárhogy vigyázok, ilyenkor kiszalad valami a számon.- Mit mondtál neki?- Hogy duplavalagú.- Mit jelent az?- Semmi különöset.- Sértő szó?- Hallottál már tőlem sértő szavakat?- Még rád is kellett szólnom.- Te sose szeretted az erős kifejezéseket.- A többiek is kiabáltak?- Mindenki kiabált, mert az egész környéken tejcsarnokellenes a hangulat.- És akkor lépett be az a bizonyos Paula?- Miért mondod ezt ilyen gúnyosan?- Hol itt a gúny?- A hanghordozásodban van a gúny.- Képzelődsz, drágám.- Úgy látszik, az új barátnőm valamiért nem tetszik neked.- Tévedsz. Az nem tetszik, hogy rendetlen öltözékben lépsz ki az utcára.- Nem volt időm felöltözni, mert megszökött a macska.- Egy macska nem szokott megszökni.- Nem is az én lakásomból szökött ki, hanem a szomszédnőm lakásából.- Hogy kerülsz te félig felöltözve a szomszéd lakásba?- Hány perce beszélünk?- Ne törődj vele.- Mégis?- Nem számít. Talán beteg a szomszédnőd?- A szomszédnőm nem is volt otthon.- Hogy kerülsz te félig felöltözve a szomszédnőd üres lakásába?- Édes Gizám, ez igazán nem fontos.- Tudni szeretném.- Miért kell neked minden legapróbb részletet tudni?- Mert féltelek.- Engem nem kell félteni.- Lehet, hogy ez az egész nem más, mint a nálad szokásos felfordulás, de a leveledből úgy veszem ki, hogy több.- Miből vetted ezt ki?- Inkább csak érzem.- Miből érzed?- A szavaidból is érzem.- Mindent elmondok, Gizám, csak nyugodj meg. A szomszédnőm egy drága kis szerencsétlen teremtés. Mindenki csak Egérkének nevezi. Nálam van a lakása kulcsa, mert egész nap dolgozik, és csak a szabad idejében foglalkozik kalapokkal. Épp öltözködtem, amikor az egyik vevője telefonált, hogy elkészült-e már a kalapja. Amikor átmentem megnézni, a macska a karomon ült, de egy percre letettem, mert kíváncsiságból felpróbáltam annak a nőnek a kalapját. Abban a szempillantásban leszaladt a lépcsőn.- És te utána.- Hát persze.- Abban az öltözékben.- Így is a harmadik utcában értem utol.- Hogy tehettél ilyet?- Te nem ezt tetted volna?- Nincs olyan macska a világon, amelyért én hanyag öltözékben szaladgálnék az utcán.- Tudod jól, hogy a macska nem az enyém, hanem a társbérlőméké. Azt is megírtam, mennyire ragaszkodik hozzám. Képzelheted, mit szóltak volna az adjunktusék, ha megszökik az ő imádott macskájuk, melyre már amúgy is féltékenyek voltak.- Ezt nem írtad.- Mit nem írtam?- Te csak azt írtad, hogy az adjunktusék végtelenül finom és udvarias emberek, de azt nem, hogy féltékenyek.- Ez olyan érdekes?- Az az érdekes, hogy miért féltékenyek.- Mert állítólag elcsábítom a macskájukat.- Mivel csábítod el a macskájukat?- Mennyibe kerül egy perc?- Már mondtam, hogy ne törődj vele.- De engem idegesít, ha nem tudom, hogy ez a beszélgetés mibe kerül.- Semmibe.- Az nem lehet.- A telefonszámla Misi vállalatának költségszámlájára megy.- De a vállalat Misié.- Csakhogy a telefon a rezsit terheli.- Akkor is ő fizeti.- Misi csak örül neki. Minél nagyobb a telefonszámla, annál kevesebb az adó.- Ezt nem értem.- Mivel csábítod az adjunktusék macskáját?- Egy fél deci tejet szoktam neki adni.- Mást nem?- És egy kis húst.- Szerinted ez helyes?- Ők nagyon finom emberek, de túl érzékenyek.- Akkor én is túl érzékeny vagyok.- Te is megsértődnél?- Én is megsértődnék.- Te is túl érzékeny vagy, drága Gizám.- Ezt most hallom először.- Mert most vagy először megsértve.- Honnan veszed ezt?- Ebből az egész telefonbeszélgetésből.- Semmi jelét sem adtam annak, hogy meg volnék sértve.- Mert nem vagy őszinte hozzám.- Tudod, hogy mindig őszinte voltam hozzád.- Elejétől fogva érzem, hogy valami bánt.- Nem tudom, mire célzol.- Paulára célzok.- Megint képzelődsz. Ha neked egy új barátnőd van, akivel jól érzed magad, annak én csak örülök.- Tudom, hogy örülsz, de valami megzavarja az örömödet.- Semmi. Én legföljebb a leveled egy passzusát érzem egy kissé elhamarkodottnak.- Melyik passzusát?- Azt írtad, hogy ez a bizonyos Paula pont olyan hatással van rád, mint én.- Nagyon csodálkozom, édes Gizám.- Miért csodálkozol, drágám?- Mert ezt a legnagyobb elismerésnek szántam. Meg is írtam, hogy az ő finom lénye, lelki nemessége emlékeztet rád.- És közben mogyorószínű jerseyben jár, és szőkére festeti a haját. Ebben is hasonlítunk?- Te is nagyon sokat adsz az öltözködésre, Gizám.- Mert reprezentálok a fiam házában. De nézd meg, hogy a legdrágább párizsi ruháim is a koromhoz illőek. És nézd meg a hajamat, drágám. Nem szőke, hanem ősz.- Neked abban is szerencséd van, hogy gyönyörűen őszültél. De az se bűn, ha valaki befesteti a haját.- Még véded is?- Paulának nincs szüksége védelemre. Milliók és milliók járnak festett hajjal.- Mondd ezt még egyszer.- Mit mondjak még egyszer?- Amit utoljára mondtál.- Azt mondtam, hogy milliók járnak festett hajjal.- Sejtettem.- Mit sejtettél?- Hogy ez a Paula milyen hatással lesz rád!- Milyen hatással?- Te is szőke lettél?- Megáll az eszem.- Igen vagy nem?- Meg kell mondanom, édes Gizám, hogy egy kicsit furcsállom ezt a feltételezést.- Úgy nyugodjon békében drága jó apánk?- Nem szoktam ilyen butaságokra esküt tenni.- Akkor mégis szőke vagy.- Nem vagyok szőke.- Más színt ajánlott az a drága Paula?- Arról beszélsz így, aki szegény férjemmel együtt megmentett az éhhaláltól?- Én rólad beszélek.- De az Paulára üt vissza.- Engem csak a te sorsod aggaszt.- Ne aggasszon téged az én sorsom.- Öt perc múlva szégyellni fogod ezt a veszekedést.- Soha életemben nem veszekedtem.- Egész életedben imádtál veszekedni.- Fejezzük be ezt a beszélgetést, drágám.- Épp erre akartalak kérni, édesem.- Misit üdvözlöm.- Át fogom adni.- És Hildegardot és a két unokádat is.- Köszönöm szépen.- Csókollak, Gizám.- Csak vigyázz magadra.- Nincs mire vigyázzak.- Aludj jól!- Te is! 5
LEVELEKBudapestMondd, kérlek: ha egy doboz szardíniát visszadobnak a tengerbe, attól jobban érzik magukat azok az olajban úszkáló halak?Te, drága Gizám, ebben a tévhitben élsz. Ülsz abban a kastélyban, ahol megszűrik neked még a levegőt is. Helikopterrel visznek be Münchenbe rövidhullám-kezelésre. Írod a szebbnél szebb leveleidet, de tizenhat év alatt elfelejtetted (talán, mert sohase kellett megtanulnod), hogy nekem egy közönséges plomba a fogamba egy fél délután várakozásomba kerül, miközben tizenötször összeveszünk azon, hogy ki jött hamarább.Ne hidd, hogy buta büszkeségből utasítom vissza a te ruhacsomagjaidat; én azért nem kérek belőlük, mert inkább rontanak, mint javítanak a helyzetemen. De nemcsak a ruháid nem illenek az én körülményeim közé, hanem a nézeteid sem.Nagyon szégyellem magam, hogy ingerülten beszéltem a telefonba, épp veled, aki legdrágább vagy nekem a világon, de néha, amikor te az erkölcsi magaslatodról lenézel az emberre, elvesztem a fejemet. Szép tőled, hogy aggódsz, bár ki nem állhatom, ha aggódnak értem. És miért aggódsz te épp akkor, amikor örülnöd kellene?Tudd meg: igenis, barna a hajam, és mégsem érzem bűnösnek magam. Paula vitt el a saját fodrászához, aki mindjárt elsőre eltalálta ezt a meleg, de diszkrét mahagóniszínt, egy egészen kicsi, alig észrevehető bronzos beütéssel. Fábiánnak hívják. Poznanban első volt a nemzetközi fodrászversenyen. Azt mondta, ez az én egyéniségem. Az ősz haj meghamisította a lényemet.Tudom, most mit gondolsz. Ne haragudj, ebben az esetben abszolút nem érdekelnek az aggályaid. Ne sértődj meg, és kérlek, ne hivatkozz a saját példádra. Nem vagyok hajlandó zsebre vágni a te erkölcsi intelmeidet. Olyan fiú, mint a te Misid, nagyon kevés akad. Te ott nemcsak családtag vagy, hanem egyenrangú fél is; megosztják veled az életüket, komolyan veszik, amit mondasz, az asztalfőre ültetnek, reprezentálsz... Van fiad, menyed, két unokád; nekem csak egy lányom, aki pénteken felhív a hivatali különvonalán, hogy el ne felejtsek vasárnap ebédelni menni. Mintha el lehetne felejteni azokat az ebédeket!Ott nem égnek gyertyák. Nincs se Rauschenigg professzor, se másmilyen híresség, se languszt, se lazac; egybesült disznóhús van, amit ki nem állhatok. Nem panaszképpen mondom; nincs egy rossz szavam se Ilusékra. Ha volna gyerekük, nem lenne semmi baj. De így? Mire kellenék? Ketten dolgoznak. Megvan mindenük, se hozzáadni, sem elvenni nem tudok semmit. Józsi annyit dolgozik, hogy még a vasárnapi öltönyéből is árad az altatók édeskés szaga. Ilus sorra teszi le a nyelvvizsgákat, mert minden vizsga fizetésemelést jelent. Ebédnél az ételek nevét mondja németül, oroszul és angolul; időnként kínál, de rám se néz. Józsi legalább, amikor vége az ebédnek, tudomást szokott venni a létezésemről. Hát hogy van, mama? Jól vagyok, fiam. Nem sápadt egy kicsit? Nem, fiam. Aludni jól tud? Remekül, fiam. Hát mi újság, mama? Ti jobban tudjátok, fiam.Derék fiú, de csak a szívkórházban érzi jól magát; otthon eszi az unalom. Föláll, járkálni kezd, előbb csak motyog, hogy ne zavarja Ilus tanulását. Hát mi újság, mama? Nincs újság, mama? Van, mama. Nincs, mama. Van, mama. Nincs... És így tovább, a végtelenségig. Amikor már zavarja a mama-monológ, Ilus befogja a fülét, és rászól: "Józsefem, légy szíves némán unatkozni."Józsi meghökken, rám néz. Zavarom, mama? Dehogyis zavarsz, fiam. Józsi megkönnyebbül. Folytatja a sétát meg a mamázást. Előbb csak dúdolja, aztán énekelni kezdi: Mammama, ma-mam-ma-ma, mamma-mamma-mamma-ma... Az órámra nézek. Mehetek. Józsi már harsogva énekel, és két kézzel vezényel: Mamma-ma, ma-mamma-ma, mamma-ma... Még a lépcsőházban, még az utcán is hallom a hangját, egész nap nem megy ki a fülemből. Ez az ebéd. Az én családi tűzhelyem. Az én Garmisch-Partenkirchenem. No, de várj csak!Az adjunktuséknak én főzök vacsorát, és mindennap (kivéve csütörtököt) velük is étkezem. Itt nincs éneklés. Gyönyörűen esznek, kimérten társalognak, kizárólag a szakmájukról, mert Annus valamikor tanítványa volt az urának, de ma is, ha a hangját meghallja, a megilletődéstől megáll az orrában a takony. De engem? Azt hiszem, még sose kérdeztek tőlem semmit. Az ő szemükben az esti étkezésnek egy tartozéka vagyok, mely nem ehető. De ők legalább udvariasan nem vesznek észre!És van még a csütörtök. Viktorról, akit te lánykorunk óta ki nem állhatsz, nem is beszélek. Amióta nem láttad, még kövérebb, még harsogóbb, még fröcsögőbb, még zabálósabb lett. Nála csak két eset lehetséges: vagy az üveg dől föl, vagy a pohár. Itt nem Isten létéről folyik az eszmecsere, hanem a velőscsontról. (Hasmenést kap tőle. Ahogy megeszi, mindjárt. Mi ennek az oka? Zsírérzékenység? Autoszuggesztió? Nem tudjuk eldönteni.) Már szerdán a hideg ráz, ha eszembe jut a másnapi vacsora. Illetve csak rázott; az a Paula, akit te nem szeretsz, néhány hét alatt csodát tett!Bocsáss meg, Gizám, az őszinte szóért. Neked mindig hajlamod volt rá, hogy a látszatról ítélj. Paulánál is csak a külsőségeket vetted észre, pedig többről van itt szó, mint egy kiszőkített haj! Bár (és ezt is tőle tanultam) az se mellékes, hogy egy asszony ad-e az öltözködésre, vagy sem.Én már azt se tudtam, milyen ruha van rajtam. Az ember hozzákopik a körülményeihez. Akit semmibe vesznek, semmivé válik. De hát mit vegyenek észre az emberek egy elhanyagolt, lompos, unalmas öregasszonyon?Úgy kezdődött, hogy Paula nekem adta, valósággal rám erőltette azt a mogyorószín jerseyt.Aztán lekönyörögte rólam a magas szárú fűzős cipőt. Mondtam ugyan, hogy orvosi utasításra viselem, mert még ebben is meg szokott dagadni a lábam, de ő csak nevetett. Beleőrülne, azt mondta, ha betartaná az orvosok tilalmait. És igaza lett!Az adjunktusék félretett kosztpénzéből vettem egy félmagas sarkú kis cipőt, és nagy meglepetésemre semmivel se dagadtabb benne a lábam, mint abban a ronda magas szárúban. Hogy milyen más érzés, azt el se mondhatom!És erre mi történik? Egyszer hazajövök, és ott vár az asztalomon, pontos másolatban, az a bizonyos barna kalap. Egérke meglepett. Hogy miért? Azt mondta: "Szeretetem jeléül." Ez valami ragály.Nem ismernél rám. Elegáns nő lettem. De nem ez a fontos. Az a fontos, hogy végre találtam valakit, aki figyel rám, aki törődik velem, érdeklődik, kérdez... Mennyit kérdez! Mindent tudni akar, és akármit mondok, érdekes. Én, akitől már senki se kérdezett semmit, valósággal újjászülettem ebben a kérdés-felelet játékban. Amióta téged elvesztettelek, most érzem először, hogy fontos vagyok valakinek. Azóta vagyok magamnak is fontos.Amióta Paula, "az a bizonyos Paula", ahogy te hívtad, faggatni kezdett, előjött egy csomó emlék a múltból, amely már engem se érdekelt, nemhogy mást. Például, hogy lánykoromban másfél évig jártam énektanszakra a Zeneakadémiára. Akkor tehát nemcsak kitűnő hallásom, hanem fejlett zenei érzékem is van! És imponáló, hogy tudok Malakoff-krémet csinálni. Az pedig, hogy kívülről tudom az opera műsorát és az összes bemutatók szereposztását huszonöt évre visszamenően, az meg egyenesen fantasztikus!Ez a Paula! Ez az igazi Paula! És az is Paula, hogy hetek óta senki se hallott veszekedni, mert észre se veszem a bajokat és bosszúságokat; csupa olyan dolog jut eszembe, ami szép és kellemes eseményekhez fűz. Például az, hogy volt valahol egy fénykép mirólunk; kerestem is, de nincs meg. Talán te vitted magaddal? Létán készült, egy nyári reggelen, a majális után, amikor először vettem föl az első tüllruhámat. Ezen a nyáron lépett szegény Bélám a színre, de én még meg voltam szédülve Csermlényi Viktortól, és nem bírtam választani. Valami egyetemi vizsga miatt Viktor csak a hajnali gyorssal indulhatott Pestről; én Bélával táncoltam át az éjszakát, aki egyenruhát viselt, mert még háború volt. Reggel azonban megérkezett Viktor; az ő ötlete volt a csónakázás. Amikor megláttuk a csónakot a holt Tisza közepén, elkezdtünk futni lefelé a lejtőn, nevettünk, integettünk és kiabáltunk: "Megyünk már, Viktor! Itt vagyunk!" Néha most is ilyen futhatnékom van!Ezt kaptam Paulától. És azt is, hogy tegnap, amikor a "Nárcisz"-ból hazajöttem, hosszú idő óta először kinyitottam a rádiót. A Don Carlos-t közvetítették egy salzburgi felvételről. Elkezdtem hallgatni. Az adjunktusék hideg vacsorát kaptak, én magam gondolni se bírtam evésre. Később fölhívtam Paulát, hogy kapcsolja be ő is a rádiót. És akkor én, aki évek óta zene nélkül éltem, újra végighallgattam egy operát! Átjárt a zene és a zene mellett az édes tudat, hogy amit én hallok, amit én érzek, azt hallja és érzi Paula is, öt utcával odébb.Az a Paula, aki miatt aggódsz! Ahelyett hogy hálás lennél neki!
Garmisch-PartenkirchenBelátom, Erzsi! Bocsáss meg.Elismerem, hogy aggódásomba belejátszott a féltékenység is. Nem azért, mert én béna vagyok, te pedig csupa mozgékonyság és élet; ez a vérmérsékleti különbség a bénaságom előtt is megvolt. Azt hiszem, mi azért szerettük egymást annyira, mert mindig volt mit irigyelni a másiktól. Paulát azért fogadtam ilyen ellenszenvvel, mert féltettem tőle a ragaszkodásodat. Le fogom küzdeni. Kérlek, add át üdvözletemet.Ma röviden írok, mert ágyban vagyok. Ne ijedj meg, csak elfáradtam. Elkészült a családi kripta, és délelőtt Misivel és Hildegarddal a temetőben jártunk. A nagy fekete Mercedesszel mentünk, mert annak a csomagtartójába belefér a tolókocsim, de a Schwestert itthon hagytuk; Misi tolt a kocsitól a sírhelyig. Itt nagy divat a kriptaépítkezés; van egy méregdrága parcella, ahol minden jobb családnak megvan a kriptája. A miénket egy égre tekintő fekete márvány angyal díszíti, a legkiválóbb bajor szobrász alkotása. Belül olyan tágas, hogy Misi a karján levihetett; megvan a helye az öt koporsónak, de nagyobbításra is van lehetőség, ha majd az unokák után a dédunokák kerülnek sorra. Nem félek a haláltól, de fázni kezdtem; Misi talán észre is vette a borzongásomat, mert megkérdezte: "Nem baj, hogy kijöttünk, mama?" Egy Victor Hugo-verssorral feleltem: "Hélas! que j'en ai vu mourir des jeunes filles!" Magyarul azt jelenti, hogy láttam én már meghalni fiatal lányokat is.Erről jut eszembe az a létai kép, mely nincs meg a faragott dobozomban. Vagy nálad maradt, vagy elveszett. Csakhogy te rosszul emlékszel. A kép tényleg Létán készült, de nem hajnalban, hanem a majális előtt, délután. Háború volt, és mi a papát vártuk, akit újra behívtak Szolnokra, pótsorozásra. Végre megláttuk a kocsit, ahogy porzott végig a holt Tisza partján, és a papát, aki messziről integetett. Civilben volt, vagyis újra fölmentették. Elkezdtünk futni lefelé, és azt kiabáltuk: Papa! Papa!Abban is tévedsz, hogy én vagyok Garmisch-Partenkirchenben a társaság középpontja. Én egy öregasszony vagyok, drágám; az öregeknek abból a fajtájából, amely vállalni meri az öregséget. Mellesleg, ez az egyedüli magatartás, amelyért megbocsátják a létezésünket a fiatalok. Ez nem akar kioktatás lenni, hiszen, mint annyi más, ez is temperamentumunk különbözőségéből következik. Megbénultam, s belenyugodtam. Öreg lettem, sokat vagyok egyedül, de ezt is jól viselem, emelt fővel, egy kis büszkeséggel; hidd el, nehezebb elviselni az ifjúságot, mint az öregséget, amikor már nincs választása az embernek. De a legnehezebb kibírni azt az öregséget, mely fiatalsággal áltatja magát.Egyébként a mogyorószín, ha elég sötét árnyalatú, nem okvetlenül túl fiatalos, és nyugodtan viselheted. De mi a magyarázata annak, hogy tőlem semmiféle ajándékcsomagot se voltál hajlandó elfogadni, még ruhákat sem, és Paulától igen? Csak furcsállom.
BudapestHogy szent legyen a béke: azt a fekete amszterdami csipkeruhádat, melyről nemrégiben írtál, feltéve, ha ujjatlan, vagyis kisestinek alkalmas, elküldheted! Lehetne légipostán? Mert péntekhez két hétre a Magyar-Szovjet Társaság hangversenyt rendez Pesterzsébeten, ahol Viktor egy Rimszkij-Korszakov-dalt énekel, és - képzeld! - Paulával elmegyünk. Ha már muszáj Viktort neki bemutatnom, legalább a legjobb oldaláról mutathassam be.Mert muszáj! Hiába óvatoskodtam, hiába kapálóztam kezemmel-lábammal, hiába vigyáztam minden szavamra, Paula benne is - mint énbennem, mint mindenkiben - talált valami vonzót. Pedig elborzadtam annak a puszta gondolatától, hogy ők ketten esetleg összekerülhetnek. És hogy Paula ezt az embert evés közben lássa? Te is ájuldoztál annak idején, de azóta ez a zabálás kifejlődött, új színeket és árnyalatokat kapott. Hogy feldönti a poharakat, az a normális. Leönti, leeszi, lemorzsázza magát, csupa piszok, pecsét, szivarhamu körülötte a szőnyeg, és - ami a legújabb - minden fogás után a szájába nyúl, kikapirgálja a foga közé szorult húsfoszladékot, s ezeket aztán váratlan rendszeretettel körberakja a tányérja peremén. Rosszul ne légy! Jobb, ha nem folytatom. Ezt lássa Paula. Inkább a halál.Leültem, írtam neki. A dagadt lábamra hivatkoztam. Azt írtam, hogy már nem bírok cipőt húzni, tehát bevásárolni és főzni sem. Végtelen sajnálatomra kénytelen vagyok bizonytalan időre elhalasztani a csütörtöki vacsorát. Kértem, hogy telefonon se jelentkezzen, mert az ágyból a telefonig mennem is nehezemre esik.Utána nagyot lélegzettem. Etesse most már az a százhúsz éves anyja, Csermlényiné Bruckner Adelaida, operaházi örökös tag! 6
BESZÉLGETÉS A "NÁRCISZ"-BANRészlet- És volt egy lovagod.- Erre rosszul emlékszel.- Pedig nem tévedek.- Szegény urammal voltam végig.- Épp ő emlegette.- Ő? Mikor?- A házmesterék az óvóhely legmelegebb zugában tanyáztak. Karácsonyeste föltettek néhány lemezt.- Rémlik valami.- Mind odahúzódtunk. És a férjed azt mondta: "Hallod? A lovagod."- Biztos ez? Szegény Bélám azt se tudta, mi a féltékenység.- Nevetve mondta.- Akkor lehet.- De te nem nevettél.- Milyen jó fejed van!- És a lovagod? Él?- Él.- Szoktad még látni?- Szoktam, de nem gyakran.- Milyen gyakran?- Nálam vacsorázik minden csütörtökön.- De hiszen ez szép!- Szép? No hiszen! Csak látnád!- Miért? Milyen?- Csupa has. Mintha föl volna fújva. Mintha csak beszívná a levegőt, de nem lélegezné ki.- Mi is a neve?- És a modora! Erre én igazán nem vagyok kényes, de a rosszullét környékez, amikor udvarol.- Ebben is van valami megható.- Ebben csak a te gyöngéd lényed talál valami meghatót.- Hogy is hívják?- Kizárólag tele szájjal beszél, jobban mondva, nem is tud másképp beszélni, mert úgyszólván állandóan eszik.- Te túlzol!- Még szépítem is! Múlt csütörtökön megevett egy levesbe főtt kappant, utána másfél kiló egybesült karajt, befejezésül egy teli tepsi rétest.- Nekem ez imponál!- Mialatt az egyiket ette, már be kellett hoznom a másikat, hogy lássa, mi vár rá.- Jópofa lehet. Nem akarod megmondani a nevét?- Még nem mondtam?- Még nem.- Alig hiszem, hogy ismernéd.- Ne mondd, ha nem akarod.- Csermlényi Viktornak hívják.- Csermlényi Viktornak? És őt ne ismerném?- Úgy tudtam, nem vagy operabarát.- De hisz őt mindenki ismeri! Ő világhírű!- Csak volt. Most a Pamutiparban korrepetál szegény.- Kevés a nyugdíja?- Nem a pénz miatt csinálja.- Ez is tetszik nekem. Föllépni nem szokott már?- Csak kultúrotthonokban, és nagyon ritkán, és akkor is két másik szám között. Már csak egy-két rövid dalra futja a lélegzete.- Miért?- Tüdőtágulása van.- Ez is szép.- Mi ezen a szép?- Hogy mégis énekelni akar.- De a hangja sem a régi már.- Talán ez a legszebb az egészben.- Ezt már nem is értem.- Tetszik nekem, ha valaki dacolni mer a tüdőtágulásával, kiáll egy külvárosi pódiumra, és énekel, amíg ki nem fullad.- Erre nem gondoltam.- Szeretném megismerni.- Nagy csalódás lenne.- Miért?- Mert amit Viktorba belemagyarázol, az csak benned van meg. Ő pontosan olyan, amilyennek én látom; egy lármás, rendetlen, mocskos, kibírhatatlan alak...- Furcsa, hogy a férjedről csupa jót mondasz, őt viszont folyton pocskondiázod.- Miért furcsa ez?- Mintha őt szeretted volna jobban.- Melyiket?- Ezt a Csermlényit.- Én? Őt? Ne nevettess! 7
LEVELEKFolytatásBudapestFolytatom.Fantasztikus az élet, édes Gizám; az egymásra halmozódó csodák meg nem állítható sorozata.Először is, örök rejtély, hogy mi történt a Viktornak írott lemondólevelemmel. Vagy címet nem írtam rá, vagy elfelejtettem bélyeget venni; elég az hozzá, nem kapta meg. Ez akkor derült ki, amikor én, csütörtökön este, a moziból jövet, ott találtam rá a lakásom ajtaja előtt.Csütörtökönként az adjunktusék az asszony szüleinél vacsoráznak. Már majdnem fél kilenc volt, jó régen csöngethetett. De hogy én hogy kerültem haza fél kilencre. Ez a második csoda.A Borisz Godunov-ot tizenöt éve nem láttam. Nem is akartam látni; talán, mert ez volt valamikor Viktor egyik parádés sikere. (Lotte Lehmann-nal énekelte Berlinben, óriási sikerrel.) Most is csak a szünetig bírtam. Boriszt egy olasz tenor énekelte; én azonban őhelyette Viktort láttam, Viktort is hallottam, méghozzá azt a Viktort, akiről Paula beszélt; nem a fröcsögős, zabálós, kitágult tüdejű, hangja vesztett Viktort, hanem a fiatalt, a zengőt, a búgó hangút... Szétnyílt az a szűk mozi, mint a csillagos ég, és engem átjárt egy hűvös lehelet, amelytől felfrissültem, megifjodtam, félig könnyes szemmel meredtem a tenoristára, mint egy csitri lány az elérhetetlen álomképre. Szünetben kimentünk az előcsarnokba, melynek, sajnos, minden fala tükör. Akármerre néztem, egy táskás szemű, horgas orrú, bőnyés nyakú öregasszonyt láttam. Paulának rosszullétet hazudtam, s megszöktem. Mentem, mentem, mind sötétebb utcákat keresve; végül az Almási téren leültem egy padra, ahová nem értek el az utcai lámpák. Félhangosan végigdúdoltam a nagy áriákat, taktusról taktusra, aztán hazamentem. Egyre jobban siettem. A lépcsőkön futva siettem föl, s az ajtóm előtt ott várt Viktor. Bámultam. Ő is csak bámult. Először látott barna hajjal, az új kalapban, a mogyorószín kosztümben. "Mi történt magával?" - kérdezte. "Hát maga hogy kerül ide?" - kérdeztem. "Nem csütörtök van?" - kérdezte ő. "Nem kapta meg a levelemet?" - kérdeztem én. Közben csak bámultuk egymást, és oda se figyeltünk arra, amit mondunk. Hogy milyen levelet, kérdezte. Most már mindegy, mondtam. Nem mindegy, mondta. De mindegy, mondtam, csak az a baj, hogy nem tudok neki vacsorát adni. Illetve, mondtam, csinálhatok egy kolbászos rántottát. "Kell a fenének - mondta, és bámult. - Angyalom, az utcán nem ismertem volna meg."Kapuzárás után ment haza. Nem evett semmit. Elejétől végig borzasztó zavarban voltunk. Hogy ő miért, azt nem tudom, csak azt, hogy én... Drága Gizám, ez egy másik Viktor! Ez nem az a Viktor, aki, ha behoztam a tyúklevest, felüvöltött: a mája, hol az a gyönyörű májacskája... Nem nyögött, nem hörgött, nem udvarolt azzal a hintáslegény stílusával: "Csodalény! Istennő! Megváltóm! Az életem értelme! Ott úszik az a májacska, miért nem fogja meg? No végre! Leborulok a nemzet nagysága előtt..." Drága Gizám, el se lehet hinni. Nem esett egy hangos szó se egész este. Én alig beszéltem. Ő mesélt, Gigliről, Jeritzáról, egy Don Juan-ról a Metropolitanben Saljapinnal és Ezio Pinzával. Én csak bámultam, és Paulára gondoltam, aki sose látta, és mégis jobban ismeri ezt az embert, mint én. Mert aztán szóba került a Magyar Szövőkórus, a kultúrházak, az ő kültelki koncertjei dilettáns szavalók és színjátszók között... Gizám, én majdnem sírtam, mert a valóság még annál bonyolultabb, mint amilyennek Paula lefestette! Viktor nem tud semmit, vagy nem akar tudni semmiről! Sem a tüdőtágulásáról, sem a hanganyaga romlásáról, sem a hetvenegy évéről. Azt hiszi, ő ma is az egyetlen nemzetközi magyar tenorista, akit mellőznek, elnyomnak, félrelöknek... De ő, azt mondta, nem hagyja magát. Ő újra fel fog törni innen, ezekről a külvárosi deszkákról, egész a Scaláig, a Metropolitanig!Gizám, ezt alig lehetett kibírni. Kedves Viktor, kérdeztem, mikor van megint föllépése. Péntekhez két hétre, a pesterzsébeti Csiliben. Kedves Viktor, mondtam, szeretnék magától jegyet kérni. Csak nem akar elmenni, kérdezte, és a zsírpárnás arcában egészen kicsi lett hirtelen a szeme. De igen, mondtam, el akarok menni, sőt nem is egy jegyet kérek, hanem kettőt, mert egy barátnőmet is szeretném elvinni. Egérkét? - kérdezte. Nem, dehogyis Egérkét. Ismerem? Nem, még nem ismeri, de majd meglátja, milyen nagyszerű teremtés.Én, aki reszkettem, aki mindent elkövettem, nehogy ez a két ember összekerüljön, egyszerre úgy éreztem, hogy az a péntek este a Csiliben életem legszebb napja lesz! De, úgy látszik, ő is nagyon örült. Köszönöm szépen, mondta az előszobában. Én köszönöm, mondtam. Ne gyújtson villanyt, mondta, mert addig sötétben álltunk, tudniillik nem találtam a kapcsolót. Miért ne gyújtsak villanyt, kérdeztem, úgy látszik, rossz helyen keresem, pedig huszonhét éve lakom ebben a lakásban. Nekem jobb, ha nem ég a villany, mondta. Miért jobb, ha nem ég a villany, kérdeztem. Mert akkor nem látom saját magamat. Hiszen úgyis háttal áll a tükörnek, mondtam. Az ember nemcsak tükörben láthatja magát, mondta. És miért nem akarja magát meglátni, kérdeztem. Azt mondta, nem tudja, de így jobb.Nem gyújtottam villanyt. Nem beszéltünk többet, mozdulatlanul álltunk a sötétben. Csak az ő zihálása hallatszott, ami szintén a tüdőtágulás jele. Egyszerre ránk nyílt az ajtó, mert hazaérkeztek az adjunktusék, ami elég kínos volt. Ők gyújtottak villanyt, és úgy tettek, mintha nem vettek volna észre semmit. Köszöngettünk, udvariaskodtunk, tessékeltük egymást abban a tenyérnyi előszobában, de én láttam, hogy összenéznek, aztán megint ránk, és újra össze. Szép álmokat kívántunk egymásnak. Meleg sonkacsülök lett volna a holnapi vacsora. Majd hülye leszek. Zabálják meg egymást, ha éhesek.
Garmisch-PartenkirchenJean-Paul Dessauer, korunk legjelentősebb francia teológusa (fácánra vadászott nálunk) mondotta Misinek: "Vannak dolgok, melyek önmagukban igazak, de a konzekvenciájukban már nem." Ezt ő egy bizonyos politikai rendszerre értette, de terád is áll. Mert igaz és jogos, hogy mindenki addig fiatal, amíg igénye van erre - de ennek következményei már se nem igazak, se nem jogosak. Sőt!Ez járt a fejemben, amikor összeállítottam a neked szánt csomagot. Légipostára nem vették volna fel, viszont Misinek egy magyar külkereskedelmi ügyfele, aki a hétfő reggeli géppel indul Münchenből Budapestre, le fogja adni a lakásodon. Ha beláttad Dessauer gondolatának helyességét, akkor nem fogsz csodálkozni, hogy egy csukott nyakú fekete selymet küldtem az antwerpeni helyett. Gondolhatod, hogy nem sajnáltam volna tőled, hiszen itt csak egyszer vehetek föl egy estélyi ruhát, de lásd be, hogy túlzott feltűnést keltene egy kivágott párizsi Lanvin csipkeruha abban a pesterzsébeti kultúrhodályban. A csomagban találsz két őszi-tavaszi és egy téli tweedkosztümöt, három pulóvert, négy kardigánt, egytől egyig hozzánk illő szabásban és a lehető legtartózkodóbb színekben. Írd meg, mire van még szükséged; két szekrényem van tele ruhaneművel. Örülök, hogy végre abbahagytad azt a buta büszke pózt!Csendes a ház, Misiék két hétig Baden-Badenben üdülnek. Délutánonként felhozzák az unokákat, de a Schwester is bent marad meg a Fräulein is. Úgyse nagyon tudnék velük mihez kezdeni. Emlékszel még apánk esti meséire? Itt most nagyon vigyáznak, nehogy bármivel megfélemlítsék a gyerekeket. Hildegard egyszer szólt, hogy az én meséimben túl sok a vasorrú bába, medve, ördög, lidérc. Évezredek óta így nevelkednek az emberek, mondtam. És olyan jól sikerült ez a nevelés? - kérdezte. Mit mondjak? Talán nekik van igazuk. Inkább nem mesélek.Délelőttönként a Mercedesszel kivisznek egy közeli kastélyhoz, a Schwester kigurít a tó partjára, s én egy órára elengedem, mert ott lakik a húga. Te, aki folyton jössz-mész, rohansz, el se képzelheted, milyen szép és békés egy ilyen óra a víz partján, fehér és fekete hattyúk között. Az egyik már ismer. Egy kiflit szoktam vinni, fölaprítom, és megetetem, de nagyon lassan, hogy egy óráig kitartson. Leírhatatlan, mennyi méltóság lakozik ebben a kecses lényben... "Schwäne, Schwäne, wer kennt eure Lieder..."
BudapestA csomagot megkaptam. A benne levő ruhákkal Egérkét ajándékoztam meg, aki nagyon boldog, mert úgyse volt mit fölvennie.Az én uram nem volt milliomos, csak első segéd a Janitsáry-patikában, de mindig volt annyink, hogy a megjelenésem ellen ne lehessen kifogás.Ha azt hiszed, hogy a pesterzsébeti Csiliben nem illik fekete ujjatlan ruhában megjelenni, tévedsz. Igazán nem akarlak bosszantani, de egy imprimé kisestit veszek föl a hangversenyre. Már ki is néztem magamnak a ruhát.Ami azt az elkallódott fényképet illeti, szintén tévedésben vagy. Nem apánkat vártuk. Őt nem is hívták be pótsorozásra, mert súlyos asztmája miatt már a háború első évében végleg alkalmatlannak nyilvánították. De ha neked van igazad, és mégis apánkra vártunk, akkor az a kép nem 1918-ban, hanem 1919-ben készült, és akkor jobb, ha nem is gondolunk rá. Szegény drágám! Milyen szépen élt, és milyen csúnyán halt meg!Nem vagy kíváncsi a Viktor-Paula találkozóra? Én már alig várom! Viktor egyébként azon az estén, amikor étlen-szomjan ült itt kapuzárásig, hazaérve mindjárt felhívott. Ez a szokás azóta állandósult, sőt, most az a rend, hogy előbb ő telefonál, és később, amikor az adjunktusékkal megvacsoráztam, én hívom fel őt. Néha a késő éjszakába nyúlnak ezek a beszélgetések, melyeknek a testetlenség ad valami varázst; sokszor azt hiszem, a régi Viktort hallom, lent Létán, mert vakáció van, ég a spirituszlámpa, kint ülünk a kertben, abban a szaletliben, ahol apánk a körorvossal sakkozni szokott... EGY KÉPES LEVELEZŐLAP
(A balatonfüredi szívkórház látképével)Ne ijedj meg! Nincs semmi baj! Mindent megmagyarázok. Erzsi.Ismeretlenül is sokszor üdvözli Paula. LEVELEK
FolytatásBudapestAzért hagytam félbe az írást, mert csöngött a telefon. Paula volt. Abban a pillanatban, amikor meghallottam, hogy "Balatonfüred", úgy elkezdett a kezem remegni, hogy alig bírtam a kagylót tartani; sajnos, ez nálam minden izgalom kísérő tünete. Ő úgy állította be a dolgot, hogy a szívkórházi beutalást már három hónappal ezelőtt megkapta, csak megfeledkezett róla; most is csak az igazgatóság levelétől kapott észbe, melyben érdeklődtek, miért nem foglalja el a helyét. Lemondta a szokásos délutáni találkozót és, persze, a jövő heti hangversenyt is, pedig arra ő is nagyon készült. Kért, hogy vasárnap látogassam meg, amit én boldogan megígértem.Ez pénteken történt. Ma hétfő. Ez a megkezdett levél itt feküdt az asztalomon, de nem volt erőm írni. Paula ugyan azt állította, hogy nincs komoly baja a szívének, csak egy "óvatossági kúráról" és "kikapcsolódásról" van szó, de ezt nem hittem el. Ő az a fajta - mint te is -, akitől még végveszélyben se hallani panaszt; csak elejtett szavaiból sejtettem, hogy a szívével, sőt az epéjével is van valami baja. A pénteki napot áttépelődtem. Szombaton az a perc volt csak jó, amikor a postán föladtam neki egy expresszlapot. Vasárnap reggel végre vonatra ültem. Olyan izgatott voltam, hogy észre se vettem a körülöttem üvöltöző fiatalságot; vitorlaversenyre mentek.Imádja az édeset. A hat krémessel, melyet Pestről hoztam, fölmentem a szobájába, de nem találtam az ágyban. Szobatársnője, egy híres kabarészínész anyja, csak annyit tudott, hogy amikor fölébredt, Paula már nem volt a szobában; valóban, éjjeliszekrényén érintetlenül állt a reggeli kifli, dzsem és vaj, és egy vizespohárban a fogkeféje. Bizonyára kiment egy eszpresszóba kávét inni, mondta a szobatársnője; ezt ugyan szigorúan megtiltották neki, de ő már többször kiszökött.Füredre nem ismernél rá. Tele van eszpresszókkal, cukrászdákkal, büfékkel, halásztanyákkal; mire végigjártam a krémeseimmel őket, délután lett. Paula sehol. Visszamentem a kórházba. A kabarészínész anyja aludt, Paula éjjeliszekrényén a fogkeféjén és a reggelijén kívül most már kihűlt az ebédje is.Ezt már nem értettem. Se az osztályos nővér, se a portás nem tudott felvilágosítást adni. Lementem. Megebédeltem, de már nem tudom, hol s mit. Vettem egy képes levelezőlapot (amit este a vonaton meg is írtunk neked), egy kifestett kagylót is vettem, most is itt áll. Egyre nyugtalanabb lettem. Ismered azt a lelkiállapotot, amikor a bizonytalanság rémképeket sugall? Paula összeesett az utcán. Paulát elütötte egy busz. Paula kiment a mólóra kávét inni - én is rögtön odasiettem -, s ez a versenyt néző, félmeztelen, kótyagos tömeg belökte a vízbe. Megfulladt. Nem találják. Zakatolt a fejem. Egyre vadabb fantazmagóriák kergették benne egymást. Aztán eszembe jutott a reggelije, mely érintetlenül állt az éjjeliszekrényén. Ebből kiindulva arra az eredményre jutottam, hogy Paula az éjjel szívrohamot kapott, és meghalt. Holttestét - hogy a szobatársnőjét föl ne izgassák - szép csendben eltávolították... Visszasiettem a szívkórházba. A nővér és a portás azt mondta, hogy az éjszaka nem halt meg senki.Nem hittem el. Egyrészt, mert az elképzelésem megdönthetetlennek látszott, másrészt tudtam, hogy az ilyen szanatóriumokban nem szívesen vallják be a haláleseteket. Kinyomoztam, hol a halottaskamra. Kinyomoztam, kinek van hozzá kulcsa.Az illető a személyzeti lakások földszintes épülete mögött egy pokrócon feküdt a földön, és zsebrádión hallgatta a vitorlásverseny közvetítését. Föl se kelt. Azt mondta, Kausz Istvánné nevű halottja nincs. Kérdeztem, minden halottjának tudja-e a nevét. Azt mondta, nem tudja minden halottjának a nevét, de jelenleg csak két férfi halottja van, tehát Kausz Istvánné nem lehet köztük.Ebből hosszú veszekedés lett. A végén dühbe jöttem, belerúgtam a bokájába, és rászóltam: "Nem tud fölkelni, ha egy hölggyel beszél?" Rögtön udvariasabb lett. Fölugrott, rohant a kulcsért, kinyitotta a halottasházat. A zsebrádiót magával hozta, de ezért bocsánatot kért. Épp a győztesek nevét mondták be, amikor fölemelte a lepedőt. Valóban két férfi feküdt ott, egy öreg és egy nem olyan öreg. Visszasiettem Paula szobájába.Most már a vacsora is ott állt. A színész édesanyja értetlenül csóválta a fejét, de egyszerre észrevette, hogy egy csomó holmi hiányzik a szobából; Paula papucsa az ágy alól, koffere a szekrény tetejéről, ruhái és fehérneműje a szekrényből. És erről eszébe jutott, hogy Paula az első vizitnél végighallgatta az orvosi intelmeket, előírásokat, tilalmakat és kezelési módokat, de utána kijelentette: "Kedves asszonyom, ha csak így lehet meggyógyulni, akkor én szívesebben maradok beteg." Mindebből arra az eredményre jutottunk, hogy Paula hajnalban, amikor mindenki aludt, becsomagolt és megszökött.Mindig kinevettél, amiért hittem a csodákban. Hát hallgass ide: Füredről Pestre vasárnap este legalább tíz vagy tizenöt vonat megy. Az egyikre fölszálltam a hat krémesemmel, a mozdony utáni első kocsira. Még ülőhelyet is kaptam, de nem bírtam ülve maradni. Valami hívott, valami vonzott, valami lökött... És kiderült, hogy Paula is elindult a vonat másik végéről, és valamilyen belső kényszer parancsára előretolakodott. Ott szorongtak ezek az átizzadt, félrészeg, gajdoló, csókolózó fiatalok a folyosó minden talpalatnyi helyén, de mi csak nyomakodtunk, könyököltünk, nyeltük a goromba szidalmaikat, veszekedtünk, és bocsánatot kértünk, és egyszerre csak ott álltunk nekinyomva egy vécéajtónak, és ujjongtunk, összeölelkeztünk, egyszerre beszéltünk, csókolóztunk, krémest ettünk, ami nem volt könnyű, mert úgy egymásnak voltunk préselve, hogy a fülünk is ragadt a krémtől, de én ilyen boldog még nem voltam soha!Te, aki bejáratos voltál az előkelő világba, nem emlékszel valami lovag Pock Hubertre, a híres vitorlázóra, aki 1929-ben megnyerte a balatoni kék szalagot? Ő talált rá Paulára a szívkórház előtti parkban, ahol énrám várt. Persze, már nem lovag, de még mindig a versenybíróság zsűrielnöke. Ki is vitte Paulát, akinek, úgy látszik, régebben udvarolhatott, a zsűri hajóján a célhoz, sőt a díjakat is Paula osztotta ki. Neki is szóltam, de neked megírom, drága Gizám, hogy egy kicsit megbántódtam, amiért otthagyott, jobban mondva megfeledkezett rólam, egy húsz éve nem látott gavallérja kedvéért. Illetve nem is ez fájt, hanem hogy mentegetőzni se jutott eszébe, pedig, ha csak egy szót szól, még ez a kis szúnyogcsípésnyi fájdalom is rögtön elmúlt volna.Kérlek, ne ítéld el ezért! Talán én se tettem volna mást. Képzeld el, milyen szép lehetett a víz, a nap és az a sok fehér vitorla! A filmhíradóra is felvették, amint a győzteseknek átadja a plaketteket. Csütörtökön moziba megyünk, mert akkor kezdik játszani az új híradót.Most jut eszembe: nem is haragszom rá. Hiszen a vonaton az volt az első szava: "Megszöktem, hogy ott lehessek a lovagod hangversenyén!" Aki ilyen kedves tud lenni, annak mindent meg kell bocsátani.
Garmisch-PartenkirchenPock Hubert hírhedt pesti link volt a maga idejében, aki csak bálrendezéssel foglalkozott. Amikor üldözni kezdték a zsidó vállalatokat, igazgató lett a Beck-féle vulkánkoffergyárban; később Beckéket, az ő följelentésére, Németországba hurcolták. A mi asztalunkhoz sose volt meghíva.
BudapestFöl vagyunk háborodva! A filmhíradóban kizárólag toprongyos, izzadságtól csepegő versenyzőket lehetett látni, amint hajlongva átveszik a díjakat, és Paulából semmi mást, csak a kezét. Ez is csak nálunk lehetséges!Holnap lesz Viktor hangversenye; utána egy kis közös vacsora a részt vevő művészek tiszteletére, de mi is ott fogunk ülni. Viktor, persze, izgul, én még jobban izgulok, de, úgy látszik, Paula se közömbös. Nincs zenei hallása, de nem szeretne szégyent vallani; valósággal ostromol a kérdéseivel. Bár kölcsönkérhetném a te műveltségedet! A muzsikáról különben is nehéz szavakkal magyarázatot adni; felelj például arra a kérdésre, hogy mit szeretsz voltaképp a zenén? Mondtam, nem tudom. Talán az anyagtalanságát, illetve, hogy ezt a megfoghatatlan valamit a fülemmel, a hajammal, még a bőrömmel is érzem... Butaság, mi? És miért épp a Mesterdalnokok a kedvenc operám? Erre se tudtam felelni. Este eszembe jutott valami, és felhívtam Paulát. Azért épp a Mesterdalnokok, mert olyan a zenéje, mint egy nagy kibékülés. Ha hallgatom, minden megszűnik fájni; nem hiányzik az ifjúság, nem ijeszt a halál. Azt mondta, szép; én mégis úgy érzem, hogy csak szépen hangzik, de nem fejezi ki a lényeget. Mindegy, a fő, hogy Paula meg volt elégedve.Egyébként megkérdeztem. Pock Huberttel ők sem érintkeztek. A férjének, aki jelenleg Kanadában él, iskolatársa volt. Innen az ismeretség.Holnap lesz a nagy nap. Imádkozz értem, drága Gizám! 8
ÉJSZAKAI TELEFONOKElső beszélgetés- Nem aludt még?- Ebben a percben érkeztem haza.- Ilyen későn?- Hazavittem a barátnőjét.- Maga egy vagyont eltaxizott.- Minden pénzemet magára szeretném költeni.- Ne akarja megenni a kenyeremet! Kivételesen én szeretnék udvarolni magának.- Nagyon rosszul énekeltem.- Gyönyörűen énekelt. Úgy hallgattam, mint régen; észre se vettem, hogy nem az Operában vagyunk.- A hangom már nem a régi.- Sőt. Van a hangjában valami új.- Mi az?- Valami melegség. Természetesség. Közelség. Egészen le voltam nyűgözve.- A ráadás után senki se tapsolt.- Hogy mondhat ilyet? Fölálltak és őrjöngtek az emberek.- Igen, az Albert Hallban, tíz évvel ezelőtt... Ott el kellett oltani a villanyt.- A barátnőm is egészen odavolt magáért.- Nem érdekel a barátnője véleménye.- Nem tetszik magának?- Nekem maga tetszett.- Vén svindler! Elengedem a bókjait.- Milyen ruha volt ez?- Müncheni.- A jó Gizából ilyen nagyvilági nő lett?- Mi nem tetszett a barátnőmön?- Nekem maga tetszett, a kivágott ruhában...- Ne hintáztasson. A kérdésre feleljen.- Kímélni akarom az érzékenységét.- Nem vagyok elfogult. Paula egy kicsit meg van hízva, de az arca szép.- Ez magának szép, angyalom? Ez püffedt!- És a bokája?- Nem néztem meg, de vastag.- Honnan tudja, ha nem nézte meg?- Én azt tapasztaltam az életben, hogy minden vastag bokájú nőből kékharisnya lesz. Mégpedig azért, mert aki a lábát nem mutogathatja, az legalább a lelkét teszi ki.- Csakhogy Paula se a lábát, se a lelkét nem mutogatja. Ő annál sokkal emelkedettebb jellem.- Épp az emelkedettségét sokallom.- Ezt már nem értem.- Nekem, angyalom, a zene elementáris jelenség; olyasmi, mint a tenger. Imádom nézni. De ha valaki odajön, és meg akarja magyarázni a tengert, akkor dühbe jövök. Tudja, miért nem jártam össze soha szakmabeliekkel? Mert ha a maga férje azt mondta nekem előadás után: "Nézd, Viktorkám, én nem sokat értek hozzá, de nekem tetszett az éneklésed" -, akkor ez nekem többet ért, mint egy egész oldalas kritika.- Szegénykém, pedig nem sokat értett hozzá.- De ha nekem ez kell.- És közben zörgött a bonbonoszacskóval.- Jól tette. Utálom az álszakértelmet, a fontoskodást, a nagyképűséget...- Paulára céloz?- Nem akarom szétrombolni az illúzióit. Persze, nemcsak ő a hibás. Őt megfertőzte a környezet.- Miféle környezet?- Neki nem patikus volt az ura.- Hanem fogorvos.- Honnan veszi ezt?- Ismertem.- Rosszul tudja. Az ő férje a Rózsavölgyi zeneműkiadónál dolgozott, de Kanadában átállt zeneesztétikára. Képzelheti, milyen alak lehet.- Lehet, hogy erre rosszul emlékszem, de a fogorvosi fúrószéket saját szememmel láttam.- Hol?- Az óvóhelyen, ahová Kausz doktor lecipelte, és jobban féltette, mint az életét. És most jut eszembe: ma is megvan az a fúrószék.- Kinél?- Paulánál. Jobban mondva, annál a fogorvosnőnél, akinek albérletbe adja a rendelőt. A saját szememmel láttam.- Bánom is én! Nem mindegy, micsoda Paula férje?- Nem egészen.- Ha a férjétől nem, akkor mástól vette a nézeteit.- Milyen nézeteit?- Nem nézeteit, hanem elméleteit.- Milyen elméleteit?- Zavaros zenei elméleteit.- Mit mondott Paula?- Tudom is én! Ha ilyet hallok, sose figyelek.- De engem érdekelne.- Wagnerről magyarázott. A Mesterdalnokok-ról, ami szerinte egy kibékítő, megnyugtató mű.- Érdekes.- Ugyan, kérem! Ezek olyan megállapítások, amiknek az ellenkezője is igaz. Mint például, hogy a zene anyagtalan.- Ezt is ő mondta?- Hát persze.- És nem az?- Annak, aki nem ért a zenéhez. Ha valaki nem tud repülni, annak a levegő anyagtalan. De a madárnak a levegő: anyag.- Mikor mondta ezt Paula?- Ma este.- De mikor? A vacsoránál nem, Pesterzsébettől hazáig szintén nem...- A taxiban, mialatt hazavittem.- Az ide másfél perc.- Várattuk a taxit.- Meddig?- Soká. A sofőr legalább ötször hátranézett.- Nem ismerek rá! Nekem azt mondta, hogy nem ért a zenéhez.- Hát nem is ért.- De nem is mondott róla véleményt.- Magának nem.- Csak magának? Miért?- Nem akarom kiábrándítani a barátnőjéből.- Kikezdett magával?- Velem nem lehet kikezdeni.- Csak próbált?- Nálam próbálkozni se lehet.- Aludjon jól.- Miért olyan sietős?- Elálmosodtam.- De én még szeretnék valamit mondani.- Tudom, mit akar mondani.- Mit?- Hogy más nőre rá se tudna nézni.- Egészen mást.- Halasszuk holnapra.- Miért?- Leragad a szemem.- Aludjon jól, egyetlen szerelmem. Második beszélgetés- Nem aludtál?- Fekszem, nézek a sötétbe, és töröm a fejem.- Min?- Hogy szóljak-e neked, vagy se.- Viktorról van szó?- Bántana, ha őszintén megmondanám a véleményemet?- Nem tetszett?- Mint énekest nem tudom megítélni. Mint ember: egy szörnyeteg.- Megmondtam, hogy lármás, agresszív, modortalan...- Ha csak lármázott volna!- Mit csinált még?- Hogy mit? Nem, azt el se bírom mondani.- Olyan borzasztó?- Mondd, miféle ember ez? Mit gondol magában? Régen ismered?- Még lánykoromból.- Mondj el mindent. Hol ismerkedtetek meg?- Elsőéves énektanszakos voltam, ő pedig szigorló mérnök a műegyetemen.- Már ez is furcsa.- Mi a furcsa?- Hogy azután ő lett énekes, te pedig férjhez mentél. Miért? Nem szeretted? Vagy a másikat szeretted jobban?- Szegény Bélát a mama protezsálta. Azt mondta, inkább egy patikus, aki patikus akar lenni, mint egy mérnök, aki énekes akar lenni...- De téged nem olyannak képzellek, mint akinek a mamája parancsol.- Nem. Én is inkább Bélához hajlottam.- Miért?- Már nem is tudom. Azt hiszem, féltem tőle.- Nem csodálkozom! Éreztem! Mitől féltél?- Rég volt. Kit érdekel ez?- Nem akarsz róla beszélni?- Miről ne akarnék beszélni?- Hogy mitől féltél.- Attól, hogy olyan vad volt. Nem is vad. Mohó. Meg tudott őrülni.- Mitől?- A mellemtől.- Olyan szép melled volt?- Elég szép.- Akkor a nagy mell volt a divat.- Enyém csak nagynak látszott, mert vékony voltam derékban.- Fűzőt viseltél?- Csak egyszer. Mindjárt veszekedni kezdett: "Én mellbolond vagyok, és ha még egyszer meglátom ezt a vacakot, nyílt utcán letépem magáról."- Ez ő! A szörnyeteg! Talán meg is tette volna!- Meg hát! Ha a blúz alatt csak megmozdult a mellem, rögtön vörös lett, és ott volt a keze. Hát még ha lépcsőn jártam! Egyszer a Zeneakadémián esett nekem.- Hol?- A főlépcsőházban.- Járt arra valaki?- Szerencsére senki.- És mit csinált ilyenkor?- Tulajdonképpen semmi különöset.- Szégyelled?- Nem szégyellem. Odadugta az arcát.- Hová?- A két mellem közé.- És?- És ott ringatta magát, és dúdolt.- Mit dúdolt?- Semmit. Csak beledúdolt.- A disznó. És te tűrted?- Nem tudtam ellenállni.- És amikor férjhez mentél, mi történt?- Mi történt volna?- Szakítottatok?- Vele nem lehet szakítani. Eljárt hozzánk vacsorázni. Szegény Bélám imádta, ő pedig minden föllépésére küldött egy páholyt.- A férjed is szerette a zenét?- Ő mindent megtett a kedvemért. Vett egy zacskó cukrot, és amikor fölment a függöny, megpróbált értelmes arcot vágni. Igaz, mindig a nagyáriáknál zörgött a papirossal, amitől dühbe jöttem, és rásziszegtem: "Mit zörgeti azt a büdös zacskót, egyetlenem?"- Direkt zörgette?- Dehogy direkt.- És nem sejtett semmit?- Azt nem lehet tudni: Viktort tisztelte, engem szeretett, soha meg se mukkant...- És te?- Én a férjemet szerettem.- Nem Viktort?- Minek erről beszélni?- Mert különben nem bírom megmondani.- Nem Viktort.- Se lánykorodban, se asszonykorodban?- Soha.- De nem bírtál neki nemet mondani.- Csak aki kérdez, annak lehet nemet mondani. De neki nincsenek szavai. Ő vörös lesz, aztán elkezd nyúlkálni, és mintha nem is két keze volna, hanem, mint a polipnak, nyolc...- Jól mondod! Így van! Velem is ezt csinálta!- Mit csinált?- Még mindig libabőrös leszek!- Mitől?- Nem fogod elhinni... Fogdosott.- Mikor?- A taxiban.- Midet?- Úgy, ahogy mondtad: egyszerre nyolc kézzel, mindenemet...- Szegénykém... És te mit csináltál?- Hallgattam. Reszkettem. A sarokba húzódtam. Még így is folyton visszanézett a sofőr.- Nem mondtál valamit a Mesterdalnokok-ról?- Még a nevemet se tudtam volna megmondani.- Mert ha zenéről beszélnek neki, megvadul.- Dehogy akartam én őt vadítani!- Nyugodj meg, Paulám.- Úgy érzem magam, mint akit egy kutya mindenütt összeharapott.- Próbálj meg aludni.- Félek, hogy rám tör. Nem merem a szememet behunyni.- Vegyél be altatót.- És ne beszéljünk többet róla.- Ezt megígérem.- A nevét se mondd ki.- Nem mondom.- Úgy félek, hogy a fogsoromat se merem kitenni.- Hát ne tedd ki.- Akkor meg nem tudok elaludni.- Altatóval sem?- Talán. 9
LEVELEKGarmisch-PartenkirchenMisi megbántódott. Ez először fordult elő. Nagyon szomorú vagyok.Az előzmény az, hogy tizenhat évvel ezelőtt, amikor leszálltam a müncheni repülőtéren, ezzel a mondattal fogadott: "A mama nem tud olyat kívánni, amit ne teljesítenék. Én csak egyet kérek. Huszonöt éve, amióta Németországban élek, az itteni magyarokkal nem állok szóba, az otthoniaknak nem válaszolok." Csak ennyit mondtam: "Légy nyugodt, fiam."És most, amikor a vártnál két nappal előbb hazajött Baden-Badenből, épp egy magyar házaspárral teáztam a teraszon. A férfi állatorvos volt otthon. Itt is az. Igen jó családból való, kitűnő modorú, művelt fiatalember. Időnként körbelátogatják a környék magyar famíliáit, de hogy egy ilyen öregasszonyon mi örömük van, nem tudom. Misi azonban, mihelyt a magyar szót meghallotta, elkomorodott. "Egy kicsit diskuráltunk - magyaráztam zavartan - közös ismerősökről..." Misi bólintott, de be se mutatkozott. "Érezze magát jól, mama" - mondta, és bement.Ez tegnapelőtt volt. Este nem mertem lemenni, a szobámba hozattam a vacsorát. Vártam, hogy feljöjjön. Nem jött. Igaza van; azóta itt ülök, önként vállalt, de megérdemelt szobafogságban.Csönd van, csak a szökőkút csobog. Elővettem leveleidet. Az utolsó olyan dúlt és zaklatott, hogy inkább a régiekben lapozgatok. Milyen közel voltunk! Milyen egyformán éreztünk! A gondolataink is mintha két automatából egy időben pattantak volna ki... De a távolság megtette a magáét. Ismeretlen kifejezések, memóriakihagyások, téves megállapítások ötlenek szemembe. Olvasom, amit drága apánk haláláról írsz. Elfelejtetted, kik ölték meg? Tudom, ez nem levéltéma; de azért bátran írhattad volna, hogy szépen élt, és szépen is halt meg. Te voltál a Liebling, neked nem szabad felejtened.Ne veszítsük el egymást. Most úgy féltelek. Látlak botladozni a füredi utcán, új cipődben, megdagadt bokáddal, kezedben a krémesekkel, abban a tömegben, és nem szólhatok rád, hogy ez nem helyénvaló... Ez te volnál? A kisebbik Szkalla lány? A húgom? Az, hogy a barátnőd, ez a szeretetre méltó teremtés megszökött a szanatóriumból, nagyfokú jellemgyengeségre vall. De mit szóljak hozzád, aki a legjobb barátnődet meg se kísérled visszatartani, sőt elősegíted a szökést? Én, aki minden cselekedeteddel szolidáris voltam, ezt már megmagyarázni se tudom.Hiszek Istenben, az ő elrendelésében, abban, hogy születésünktől fogva magunkban hordunk egy végzetet, de attól félek, hogy a füredi utcán te nem a saját célod felé botladoztál, hanem valamilyen ismeretlen és kiszámíthatatlan sors felé.Ha rémeket látok, ne hallgass rám. Béna vénasszony vagyok, aki hattyúkkal társalog. Talán már nem tudok jól magyarul.
BudapestGizám, ez fantasztikus. Te, akit egy szilánk húsz évvel ezelőtt úgyszólván teljes magányra ítélt, jobban keresztüllátsz egy emberen, akit még csak nem is láttál, mint én, aki nap mint nap együtt vagyok vele! Milyen igazad van! Az a hangverseny nyitotta ki a szememet. Hidd el, én a szívem mélyén még ma is hiszékeny falusi liba vagyok. Hétszámra ültem abban a nyavalyás Nárciszban, húszperceket, félórákat, sőt, ötnegyed órákat várva, míg őnagysága nagy kegyesen belibegett! A pincér, egy drága cukorbajos ember, akivel már per "Ferikém" és "Erzsike nagysád" vagyok, látta, hogy minden ajtónyílásra odanézek. Hozott lapokat, csakhogy én a lapokból is fölnéztem. Erre oda-odaállt beszélgetni, de én, ha megfeszültem is, kénytelen voltam az ajtóra nézni, miközben a legszívesebben leköptem volna magam.Őnagysága néha mentegetőzött is azzal, hogy neki nincs "időérzéke". Időérzéke? Valóságérzéke nincs, vagyis magyarán, hazudik ez a díszpéldány.Hogy jöttem rá? Figyelj ide.A koncert után azzal próbálta szédíteni Viktort, hogy az ő ura "zeneesztéta" Kanadában. Húsz másodpercig én is elhittem. De aztán kezdtek eszembe jutni a dolgok. Az ostrom. A pince: Kausz doktor fúrószéke, amiben egész nap benne ült. Azt hitte, az oroszok azért csinálták a háborút, hogy az ő rozzant fúrószékét hazavigyék a Kremlbe!Na, de más is eszembe jutott. Minekünk úgyszólván nem volt élelmiszerünk az óvóhelyen (ahol Paula néha megkínált egy kis ételmaradékkal, ami különben rábüdösödött volna), mert az én drága jó élhetetlen uram összesen néhány tetanuszt és ötszáz ultraszeptilt hozott magával a Janitsáry-patikából. Persze, nem is álmodta, milyen kincs lesz ez hamarosan! No de épp, amikor az ultraszeptilnek kezdett fölmenni az ára, nyoma is veszett, és biztos, hogy nem egy zeneesztéta lopta el! Szegény Bélám ugyanis nem eredeti gyári csomagolású tablettákat hozott, hanem, ahogy ő mondta, "lóze", vagyis összeöntve egy nagy gyógyszeresüvegbe, felirat nélkül. Ha mutatsz nekem egy zeneesztétát, aki egy felirat nélküli üvegben megszimatolja az ultraszeptilt, akkor én leveszem előtte a kalapomat!De ez még nem minden. Azt is megpróbálta nekem bebeszélni, hogy nem ő kezdett ki Viktorral, hanem Viktor vele. (Viktor, akit dinamittal se lehetne lerobbantani rólam.) Állítólag megtámadta, és úgy összefogdosta, hogy még a sofőr is minduntalan hátranézett... Most szólj hozzá! Ez ő! Akiért megőrülnek a férfiak! Miss Arizona, az ő epeköves, aortatágulásos, műfogsoros szexepiljével! Szétvet a düh!De azért tudok vigyázni. Légy nyugodt, drága Gizám; mindennap ott ülök vele öttől hétig a Nárciszban, mosolygok, megcsodálom az új ruháját, és zenéről csevegek. Még csak az hiányzik, hogy azt higgye: féltékeny vagyok!Egyébként nem az én memóriám hagy ki, hanem a tied! Lehet, hogy azon a bizonyos fényképen apánkra vártunk, vagyis a kocsijára, Szolnokról jövet. De, úgy látszik, megfeledkezel Szántó doktorról! Pedig őt azért vitték el Létáról, mert a vörösök szétverése után egy csomó sebesültet a padlásán rejtegetett. A mi szegény jó drágánk az ő vita- és sakkpartnerének kiszabadítására ment be Szolnokra, ahol a különítményesek parancsnoka levörösbérencezte, és aztán egy csomó lézengő szeme láttára fölpofozta. Ő pedig hazajött, lement a pincébe, és főbe lőtte magát.Ez szép halál?
BudapestKedves Giza néni! A magfizikus-kongresszusnak ugyan vége, de millió restancia várt rám. Ezért csak sürgönystílusban. Baj van a mamával. Valamit tenni kell! Maga az egyetlen, akire hallgat.Láttam, hogy festi a haját, de átsiklottam rajta. Csakhogy tegnapelőtt cifra dolgok derültek ki. Este volt a búcsúbankett a Gellértben. Így ültünk: Hawthorne (Oxford), Alvarez (Rio de Janeiro), Galpin (Kijev), én mint négynyelvű tolmács, Somoskúti professzor és neje, valamint az adjunktusa, valami Szabó, a legjobb modorú és legeurópaibb figura az egész kongresszuson.Téma: a szokásos. A külföldiek dicsérik, amit a rendszerből láttak, a magyarok szidják, amit a külföldiek nem láttak. Személyzeti osztály. Ott is van. De nem ilyen. Az újságok hazudnak. Ott is hazudnak. De nem ilyen unalmasan. Lakásmizéria. Ott is van. Társbérlet is van? Rióban igen. Hawthorne (Oxford) nem tudja, mi az, mert ő a Christ College-ben lakik.Szabó: a társbérlő olyan személy, aki az ember macskáját etetéssel, intrikákkal úgy átszoktatja a saját lakrészébe, hogy ez már csak piszkolás céljából jár haza a gazdájához. Nevetés. Továbbá olyan személy, aki miatt az ember nem hozhatja magával a búcsúbankettre a feleségét, mert annak egyetlen estélyi ruháját a társbérlő titokban kiakasztotta a szekrényből, viselte, leöntötte vörösborral, és visszaakasztotta. Nevetés. Hawthorne: felajánlja, hogy elcseréli négyszobás Christ College-beli lakását Szabóéval, mert kimondhatatlanul utálja a macskákat. Nevetés. Én: hol az a lakás? Szabó: a zöldövezetben. Csatárka utca hét, második emelet kettő. Előnye, hogy a társbérlő jutányos áron kitűnő vacsorákat főz. Nevetés, melyben én nem veszek részt.Másnap este a repülőtérről egyenest a mamához mentem. Mindjárt kiabált. Mindent letagadott. Minden magyarázatot megtagadott, a szokásos útszéli hangon. Milyen jogcímen ütöm bele az orromat az ő életébe? Azon a jogcímen, hogy a lánya vagyok. A lányom? Hahaha... Gúnyos nevetés, utána a lábam elé köpött.Sajnos, nem ülhetek a mamám szoknyáján. Józsit tavaly Svédországba küldték; azóta a szívműtétek egész bonyolult gépi berendezése a kisujjában van. A sebész után ma ő a második ember a műtőben; elmondhatatlan, mennyit dolgozik. Én minden szabad percemben tanulok. Egy vasárnapunk van, amely természetesen a mamáé. A tenyerünkön hordjuk. Egybesült disznóhúst csinálok, amiért él-hal. Szerencsére az egyetlen, ami szakácsművészetemből kitelik.Emlékszik, Giza néni, Csermlényi Viktorra, családunk csepűrágójára? A vita hevében a mama elszólta magát. Bevallotta, hogy elment Viktor koncertjére. Milyen ruhában? Állítólag a Giza nénitől kapott nagyon diszkrét fekete selyemben. Mondtam, hogy az igazmondás nem erős oldala. Erre égnek emelt kézzel színpadiasan megesküdött. Mondtam, akkor se hiszem. Erre az öklével elkezdte döngetni a falat, mire megjelent, mint egy kísértet, egy pattanásos arcú, vérszegény, ijedt nőszemély, aki - szemmel láthatóan a mama terrorja alatt - reszkető kézzel rámutatott a fekete selyemruhára, mire dolgomvégezetlen dühtől fuldokolva hazamentem.Sejtelmem sincs, mi van a háttérben. Most is hárman várnak rám. Kedves Giza néni, tudom, hogy magának bőven van ideje. Kérem, írjon a mamának, aki az édeslányát semmibe veszi, de magát respektálja. Amellett minden izgalomtól kiütéseket kapok. Három napig úgy jártam be a Tudományos Akadémiára, mint egy kanyarós.
BudapestBocsásson meg nekem, asszonyom, hogy ismeretlenül molesztálom. Én egy boldogtalan asszony vagyok, Almási Mihályné, akit Nagykanizsán szilveszter éjszakáján lökött ki az utcára az ura, mert megunt. Nem tudom, Erzsike milyen néven emlegetett (Almási Mihályné, Sárika vagy Egérke, ami a becenevem), de biztosan írt rólam, mert megkaptam a szebbnél szebb ruhaneműket, melyekért hálatelt szívvel forró köszönetet mondok.Erzsike szomszédságában lakom. Szobámat, amikor földönfutóként érkeztem Budapestre, és három napig a Keleti pályaudvar várótermében aludtam, a II. kerületi tanács utalta ki nekem, amiért örök hálával tartozom. Az elődöm, egy őrült, hirtelen kiugrott az ablakon; a falak még most is tele vannak rajzokkal és föliratokkal, de ez nem zavar. Kulcsom van Erzsike lakásához, neki is az enyémhez; csak egy rabicfal választ el tőle, amin minden szó áthallatszik. Ha valamelyikünknek szüksége van a másikra, kopog. Elalvás előtt Erzsike meg szokta kérdezni: "Nem sírsz, Egérke?" Én válasz helyett a legtöbbször csak nyávogok egyet, mert a megtévesztésig tudom utánozni az adjunktusék macskáját.Nem szeretnék önnek ijedséget okozni, mert tudom, milyen súlyos beteg. De kihez fordulhatnék? Erzsike valósággal isteníti önt, példaképének tartja, mint ahogy én is őt, hiszen mindent neki köszönhetek. Az uram, akit azóta kitettek a vasúttól, a testi ruhaneműmet is csak a válás kimondása után adta ki. Erzsike segített rajtam, amit sohase felejtek el neki, sőt, amikor meglátta, hogy egy ócska férfikalapból milyen csinos kis kalapkát alakítottam magamnak, ő tanácsolta, hogy hasznosítsam ezt az ügyességemet. Megrendelőket is szerzett, amiért forró hálával tartozom neki. Ma már, a sovány irodai fizetésem mellett, jelentős mellékjövedelmem van a kalapkészítésből.Nem is tudnám megmondani, mitől fogtam gyanút. Ezt úgy kell elképzelni, mintha együtt laknánk, hiszen másfél év alatt minden nyikorgásról, roppanásról megtanultam, mit jelent. Négy-öt nap óta Erzsike járkálni kezdett. Tízperceket, negyedórákat járkált föl, le, föl, le. Időnként megállt, mintha eszébe jutott volna valami, aztán tovább sétált. Én, persze, nem tudhattam, mi jutott eszébe, de a lelkiállapotot ismerem. Ő mondta egyszer: "Egérke, téged még sohase láttalak nevetni." De hát lehet ezt csodálni? Az uram olyan ember volt, hogy egyszer megfogta a jobb karomat, odaszorította a tenyeremet az ajtófélfához, és teljes erejéből rácsapta az ajtót. Hét helyen törtek el az ujjaim; ha sokáig írok vagy gépelek, ma is teljesen hideg lesz, és elhal a kezem. Ezért a vállalatnál egy svájci könyvelőgéphez ültettek, amin csak érinteni kell a billentyűket.Ma is sokat járkált, aztán átszólt, hogy öltözzek. Szerda van, ilyenkor szoktunk bevásárolni a csütörtöki vacsorához, amikor is egy világhírű énekes jár Erzsikéhez vendégségbe. Egyszer megcsípte az orromat; nagyszerű ember. Feltűnt, hogy a szerdai vásárlás se a szokott mederben folyt le. Nem tudom, van-e róla tudomása, hogy Erzsike a pasaréti hentesek réme. Nem akarok kitérni a részletekre, mert tudom, hogy ön milyen kifinomult gondolkozású. Ma azonban rá sem ismertem. Üres szemmel meredt maga elé. Meg se nézte a tyúkot; ezt látva a hentes, aki gyűlöli Erzsikét, a legzsírosabb karajt emelte le a kampóról, de ezt se kifogásolta. Még én mondtam: "Nem kövér egy kicsit?" Erzsike csak legyintett. "Így is túl jó neki" - mondta.Hazaérve folytatódott a járkálás. Egyszer csak - körülbelül egy órával ezelőtt - áthallatszott, amint telefonon föladott egy táviratot Csermlényi Viktornak. (Ő az énekes.) Azt sürgönyözte, hogy lábának megdagadása miatt nem tud bevásárolni, tehát a holnapi vacsora elmarad.Húst, tyúkot, zöldséget és egy üveg olajat vettünk. (Fánksütéshez.) Egy csomó pénzt kiadtunk. Erzsike lábán, amennyire emlékszem, nem volt észrevehető dagadás. Ebből az következik, hogy a lemondásnak valami oka van, talán ugyanaz, mint a napok óta tartó járkálásnak. De mi lehet ez az ok?Szíves elnézését kérem. A kezem elfáradt, levelemet egy későbbi időpontban folytatom. HÁROM TELEFON1- Itt Orbán Béláné. Egy félórával ezelőtt föladtam egy sürgönyt Csermlényi Viktornak, Budapest, Balzac utca 20. Ezt most töröltetni szeretném. Hogy tetszik ezt érteni? Ez nagyon nagy baj volna. Nem lehetne valahogy utolérni? Hát kihez fordulhatnék?2- Itt Orbán Béláné. Egy félórával ezelőtt föladtam egy sürgönyt Csermlényi Viktornak, Budapest, Balzac utca 20. Ezt most töröltetni szeretném. Nem értem. A kisasszony, aki fölvette, azt mondta, hogy önhöz forduljak. Micsoda beszéd ez? Muszáj. Mindent el kell követni. Ez a legnagyobb disznóság, kérem. Jól van. Köszönöm.3- Itt Orbán Béláné. Egy félórával ezelőtt föladtam egy sürgönyt Csermlényi Viktornak, Balzac utca 20. Ez már az ötödik szám, amit fölhívatnak velem. Nem szabad, hogy megkapja. Életkérdés, amiből tragédia is lehet. Mint ember az emberhez fordulok önhöz. Hát persze hogy tudom a szöveget: "Lábam megdagadt, nem tudtam bevásárolni, vacsora elmarad." Mit tetszik mondani? Nem vicc. Dehogy vicc. Véresen komoly. Elvtársam, egy ember életéről van szó... Igazán? Hát ez nagyszerű. Köszönöm. Köszönöm, önnek és az egész magyar postának. Én mindig tudtam, hogy a magyar posta milyen nagyszerű intézmény. Még egyszer köszönöm. Bármikor, ha viszonozni tudom, a rendelkezésére állok. Orbán Béláné, Csatárka utca. Nagyon szépen köszönöm. LEVELEK
FolytatásBudapestAsszonyom, legyen erős! Sajnos, volt alkalmam kitapasztalni az elmezavar legkülönbözőbb változatait. Szobám falain a képzelet olyan megnyilatkozásai láthatók, hogy az ember esze megáll. Az uram, mielőtt eltávolították volna a vasút kötelékéből, a jegylyuggatóval támadta meg egy ittas kollégáját, és több helyen kilyukasztotta a fülét. Most munkaterápiás eljárással gyógykezelik, erdőirtáson, ami természetének legjobban megfelel. Nem akarom önt megrémíteni, de mintha az én imádott Erzsikémnek is meg akarna zavarodni az idegrendszere. Bár tévednék!Tegnapelőtt (azóta nem volt időm befejezni ezt a levelet) nagyban készült a csütörtöki vacsorára. Aztán lesürgönyözte. Nem sokkal később töröltette a sürgönyt. Már ez sincs egészen rendben. Mikor azonban tegnap a munkahelyemről hazaérkeztem, már nagy buzgalommal főzte a vacsorát. Én, szokás szerint, segédkeztem neki. Ötven fánkot sütöttünk, de ezalatt se vettem észre semmi különöset. Fél nyolckor Erzsike bement átöltözni, ami szintén így szokott történni. Ezalatt én a konyhában maradtam. Pont nyolckor, szokás szerint, leszűrtem a tyúklevest, kihalásztam belőle a májat, amelyet egy kis külön levessel külön kislábosba raktam. Ez a nagy művész él-hal a csirkemájért. Nyolckor azonban megszólalt a telefon, és utána fölfordult a világ.Véleményem szerint nem a telefon dúlta föl Erzsikét, hiszen mindössze az történt, hogy Csermlényinek, aki egy szövöde kórusát korrepetálja, nagyon elhúzódott a próbája, és emiatt lemondta a vacsorát. De hisz ezt az előző este még Erzsike is le akarta mondani! Nem értem. Égő szemmel, reszkető szájjal, halotthalványan rontott a konyhába. Nem szólt semmit, csak fölkapta a nagy porcelántálat, lábával berúgta a fürdőszobaajtót, és az összes fánkot, ötven darabot, belezúdította a klozettba. Aztán meghúzta a vizet, és miközben a fánkok ott ugráltak a vízsugárban, ő a kagyló fölé hajolt, és haragtól izzó hangon beleüvöltötte: "Dögöljön meg, vén disznó! Dögöljön meg, vén disznó!" - egészen addig, míg az utolsó fánk is el nem tűnt. Akkor visszarohant a tyúklevesért. Ezt azonban, bár nem vagyok erőszakos természetű, sikerült megmentenem. Csak akkor vett észre. Rám meredt. Szinte perzselt a szeme. Aztán megragadta a vállam, teljes erőből megrázott, és rám kiabált:- Te pedig öltözz föl, és menj le az utcára, és feküdj le a legelső férfinak, te hülye!Ezt kellett megérnem, akinek - kell-e mondanom - e másfél év alatt egyetlen férfilátogatója se volt! El se bírom gondolni, mi válthat ki egy emberből ekkora indulatot, csak annyit tudok keserű tapasztalataimból, hogy ez már nem normális. Asszonyom, mentsük meg ezt a drága lényt, akinek én mint életem megmentőjének, örök és forró hálával tartozom. 10
INTERURBÁN- Járkálsz.- Nem igaz.- Föl vagy dúlva. Kapkodsz. Minden percben megváltoztatod az elhatározásod.- Ebből egy szó sem igaz.- Néha úgy viselkedsz, hogy az már az idegbaj határát súrolja.- Honnan veszed ezt? Besúgóid vannak?- Besúgónak elég a te leveleid összevisszasága.- Ilyen vagyok, Gizám. Belőlem hiányzik a te nyugalmad, céltudatosságod. Húszéves koromban is kapkodtam.- Volt időd lehiggadni. Te már elmúltál húszéves, Erzsi.- Ezt mire mondod, kérlek?- Semmire.- A megjegyzésednek van valami éle.- Milyen éle?- Azt szeretném tudni.- Rendben van. Légy szíves, válaszolj őszintén: beleszerettél abba a csepűrágóba?- Ezt visszautasítom.- Mit?- Ilyen hangon nem lehet egy világhírű művészről beszélni.- Ne lovagolj a hangomon. Igen, vagy nem?- Nem.- Sajnos, ezt nehéz elhinni.- Tudod, hogy nem szoktam hazudni.- Erről nem vagyok meggyőződve.- Rajtakaptál már engem hazugságon?- Hagyjuk ezt most.- Ne hagyjuk! Ünnepélyesen kijelentem, hogy nem vagyok szerelmes Csermlényibe. Borzadok tőle. Sőt, utálom. Az egész lénye idegen tőlem, mert mohó, önző, immorális. Mint egy vadállat.- Az előbb, amikor szörnyetegnek neveztem, megsértődtél.- Mert szörnyeteg és vadállat, az kettő.- Mi a különbség?- Van különbség.- Ne ezt vitassuk. Ha már a legjobb barátnődben is csalódtál, ettől az embertől pedig szabadulni akarsz, akkor miért nem teszed meg, amire kérlek?- Mert engem ide ezer és egy szál köt.- Mik azok a szálak?- Ezer és egy.- Paula nem. Viktor sem. Egérke meg a lányod: ezek is nagyon vékony szálak.- Sok vékony szál együtt egy erős.- Vagyis, mégiscsak nekem van igazam.- Miben, édesem?- Abban, édesem, hogy te halálosan szereted Csermlényi Viktort, de a barátnőd, akire oly büszke voltál, elcsavarta a fejét. Mindenki elhagyott, és te kétségbe vagy esve.- Erre a lázálomra már nem is felelek. Viktor a múlt csütörtökön a legjobb hangulatban itt vacsorázott, ennél az asztalnál, ahol most ülök...- Mi volt a vacsora?- A szokásos, és utána fánk.- Megette?- Azt hittem, marad másnapra az adjunktuséknak. Az utolsó szemig bezabálta a fánkot.- Erzsi.- Mit akarsz?- Megmondtam.- Tavaly se kaptam útlevelet.- Most Misitől veszi a műanyag szálat a magyar állam. A múltkor egy miniszterhelyettes telefonált. Három nap alatt kaphatsz útlevelet.- Nem bírok elmenni.- Együtt élhetnénk.- Tudom.- És mindened meglesz.- Elhiszem.- Egy józan érvet mondj. Egy elfogadható magyarázatot.- Mióta beszélünk?- Tudod, hogy nem számít.- De én várok egy telefont.- Milyen telefont?- Egérkének egy sürgős kalaprendelése.- Hát gondold meg végre az állapotodat. Mi vagy te ott? Cseléd!- Ezt kikérem magamnak.- Mit kérsz ki? Nyomorogsz. Főzöl azokra a fizikusokra. Talán takarítsz is, csak letagadod.- Bocsáss meg, kérlek, de nem vagyok hajlandó mindent zsebre vágni. Sejtelmed sincs, milyen előnyös helyzetben vagyok. Először is megvan a teljes nyugdíjam, nyolcszázhetven forint, ami még több is lehetne, de a tagvállalat bebizonyította, hogy szegény Bélámat a saját hibájából gázolták el. Másodszor itt van az adjunktusék kosztja. Ezek a hülyék azt hiszik, hogy olcsón esznek. Tudd meg, Gizám, hogy az ő kosztpénzükből nemcsak az én ellátásom jön ki, hanem tisztán megmarad havi kétszáz forint. Ők fizetik a házbért és a telefonszámla felét, abban a hitben, hogy a másik felét én fizetem. De erről szó sincs. A telefonszámla másik felét Egérke fizeti. Várj még, Gizám. A lányomék, habár nem kértem, havonta háromszáz forintot küldenek postán. Add össze, Gizám. Az jön ki, hogy nekem, aki nem költök se lakásra, se kosztra, se telefonra, költőpénznek havi ezer forintom marad.- Itt is lehetsz cseléd. Pont ennyit kap, a teljes ellátásán kívül, a Schwester.- Én itt akarok cseléd lenni.- Most nem szépen beszélünk egymással.- Bocsáss meg, Gizám.- Én vagyok a hibás. Nagyon ideges vagyok.- Miattam ne légy.- Nem is csak temiattad.- Csak nem rosszabbodott az állapotod?- Nem rosszabbodott. Tudod, kicsoda Rauschenigg professzor?- Az orvosod.- Frankfurtban az ő vezetése alatt megnyílt egy szanatórium, amilyen nincs még egy a világon. Nem is a felső tízezernek, hanem a felső ötszáznak. Vasárnap Misiékkel elmentünk megnézni.- Csak nem akar megoperálni?- Az ágyakat egy kis motor vibráltatja, nehogy fölfekvést kapjon a beteg. Paplan nincs, csak valami villanysugárzás. Minden szobában külön fölvevő van, és az ügyeleten, száznyolcvan képernyőn, állandóan szem előtt van minden ágy.- Neked el van roncsolva a főideged.- Rauschenigg azt mondta, próbáljuk meg.- Lusztig bácsi viszont azt mondta, hogy erre nincs segítség.- Rauschenigget hívták Sztálinhoz.- Te kinek hiszel?- Ő a ház barátja. Itt kapcsolatok vannak. Mindenki figyeli, mit csinál a másik; van, amikor a spórolás a jó modor, van, amikor a pénzkidobás. Ilyenkor nem lehet nemet mondani.- Ne hallgass senkire. Azt tedd, ami neked a legjobb.- Nekem az a legjobb, ha idejössz.- Ne kérd ezt tőlem.- Még sosem kértem tőled semmit.- Azt hiszed, hogy szükséged van rám, de ha ott lennék, csalódnál bennem.- Mi mindig megértettük egymást.- Ez akkor volt, Gizám. Most már vannak olyan pontok, ahol nem találkozunk.- Mondj egy ilyen pontot.- Apa.- Amiért azt írtam, hogy szépen halt meg?- Amiért elhitettél magaddal egy hazugságot.- Ez nem telefontéma.- Apát véresre pofozták a különítményesek, Gizám.- Ez nem telefontéma.- Azt, hogy a vörösök lőtték le, csak kitaláltuk, mert különben nem kapott volna nyugdíjat a mama.- A saját érdekedben kérlek, hogy hagyd abba.- Apánk mint mártír van leírva egy könyvben.- Miféle könyvben?- "A fehérterror rémtettei Jász-Nagykun-Szolnok vármegyében." Létai csak ő van, és doktor Szántó Miklós.- A könyvekben nem lehet hazudni?- Mi hazudtunk. És te elhitted, amit kitaláltunk.- És ha így van? Ha megverték? Mit kaptál érte? Szóba állt veled valaki?- Senki.- Hát akkor mit akarsz? Apánk emlékét akarod őrizni otthon?- Én ezt csak példának hoztam föl, mert nem akartad elhinni, hogy vannak dolgok, amelyeket most már különféleképpen értelmezünk.- Ez egy.- Van más is, Gizám.- Mi az a más?- Már elmondtam.- Olyan jó ott?- Nem olyan jó.- Nincs már senkid.- Nincs.- Másokra dolgozol.- Nekem a főzés passzió.- De nekem szükségem van rád!- Nekem is rád.- Hát akkor miért nem jössz?- Mert itt akarok felfordulni, Gizám.- Nem értjük egymást.- Nem nagyon.- Hát mit csináljunk?- Nem tudom.- Isten veled, Erzsi.- Isten veled. 11
AZ UTOLSÓ LEVÉLBudapestLégipostával, expressz küldöm ezt a levelet! Gizám, ha ez a szó, Liebling, még jelent valamit, segíts, különben végem van! Amit kérek, csak nekem életkérdés. Nektek egy telefonba vagy legföljebb egy pár soros levélbe kerül. De tudom Misiről, milyen gyanakvó mindenkivel, aki magyar; ezért van szükség a te okos közbenjárásodra.Mindent elmondok, szépítés nélkül, hogy lásd, hová jutottam. Úgyis hiába tagadnék, hiszen amikor bennem még csak homályos gyanú pislákolt, te már tudtad az igazat. Mert tény és való, hogy Paula, "az a bizonyos Paula" (ebben is igazad volt), ez a cafat, ez a rongy, ez az utcasarki nő (nincs más szó rá), igenis, behálózta Viktort. És miközben a Nárcisz márványasztalánál a legelbájolóbb arccal zeneesztétikáról társalgott velem, a legaljasabb eszközöktől se riadt vissza, hogy elvegye tőlem!Csakhogy engem - nem úgy, mint Paulát - szeretnek a pincérek. (És a postások, trafikosok, hentesek, pedig eleget veszekszem velük.) Az a kedves, cukorbajos Feri, a Nárcisz pincére nyitotta föl a szememet. Igaz, addigra már föltűnt, hogy Paula, akinek közismerten nincs "időérzéke", pontos kezdett lenni. Percre érkezett, sőt, mialatt együtt voltunk, gyakran az órájára nézett, mintha hozzáigazodna valakihez. Egyre korábban ment el. Mindig volt valami dolga. Ez odáig fajult, hogy egyszer épp csak megrendelte a feketéjét, mondott valami kifogást, és meg se várta, hogy kihozzák. Én fizettem ki. És fizetés közben azt mondja Feri, a kijárat felé intve: "Paula nagysád nagyon igyekszik Budára." Mondom, sürgős családi ügyben ment el. Tudjuk, mondja Feri, mi az a sürgős.Kiderült, hogy elszámolási hibák miatt a Nárciszból nemrég kirúgták a kávéfőző lányt, aki aztán egy budai cukrászdában helyezkedett el. A napokban visszajött a fehér köpenyéért, és elmondta, hogy Paula, úgy látszik, fogott magának valakit, mert mindennap ott ülnek az új munkahelyén, egy bokszban összebújva... "Mit tetszik szólni? - kérdezi Feri. - Egy ilyen korú nő!" Hát tényleg, mondtam, ez már gusztustalan.Már mozgott bennem valami, de a legrosszabbra még mindig nem gondoltam. Háromnegyed nyolckor beléptem a házam kapuján, és ott a nyitott házmesterlakásból óriási ételszag csapott meg. Beleszagolok. Egybesült disznóhús. Mi történt, lelkem, Hegedűsné, mondom. Maga legújabban este is főz?A házmesternőm, akinek három gimnazista lánya van, előfizetéses ebédmenüket szokott csak vállalni, amiket a lányaival házhoz is küld. Én pedig, minthogy Paula abszolút antitalentum a főzéshez, még barátságunk elején beprotezsáltam Hegedűsné előfizetői közé, amiért nem győzött eleget hálálkodni... Valami belökött a házmesterlakásba. És mit látok, Gizám? Már bizonyára kitaláltad. Tyúklevest látok. Egybesült karajt, császármorzsát látok, óriási ételhordókat látok - nem is azt! Csillagokat, színes köröket, karikákat látok, megfogom a falat, leülök. Mondom, csipetkés vagy galuskás az a tyúkleves, lelkem Hegedűsné? Az lett megmondva, válaszolja, hogy jó nagy grízgaluskákkal. Mitől ilyen sápadt a nagysága?Egy félórát feküdtem a díványomon, mert elővett a légszomj. Aztán elindultam, és becsöngettem Paulához. Mint rendesen, a fogorvosnő nyitott ajtót. "Kausznéhoz?" - kérdezte ugyanolyan barátságtalanul, mint máskor. Azt hazudtam, hogy fáj a fogam, amitől mindjárt kedvesebb lett. Egy perc múlva Kausz doktor fúrószékében ültem, és csak egy szőttessel elfüggönyözött ajtó választott el Paula szobájától.Tudod, hány fogam van még? Huszonnégy saját, és semelyik se fájt. Ágoston doktornő, persze, mindjárt talált egy lyukat. Azt kérdezte, adjon-e injekciót. Mondtam, nem kell. Ha szöget ver a lyukba, azt se éreztem volna meg, mert épp áthallatszott valami röfögésszerű hang, amely csak Viktortól eredhetett.A doktornő fúrni kezdett. Többször figyelmeztetett, hogy ne fordítsam el a fejem. A szavak nem hallatszottak át, részben a szőttes, részben a fúró zúgása miatt, de, úgy látszik, működik bennünk valami jelzőberendezés. Ismersz, Gizám. Rajtam sokáig nem látszik semmi. Nálam váratlanul jön a robbanás. Egy ideig olyan nyugodtan ültem, hogy a doktornő megdicsért a fegyelmezettségemért, de az átszűrődő zörejekből, csörgésekből, hangfoszlányokból kihallottam a kritikus pillanatot... El fogsz ítélni. Sajnos, elég erélyesen félrelöktem a doktornőt. Letéptem a szőttest, amit szintén sajnálok. Benyomtam az ajtót, és, ahogy sejtettem, a legjobb pillanatban toppantam be.Nem állítom, Gizám, hogy nyugodt lettem volna, de ha nincs az a leveszöldség, talán meg tudtam volna zabolázni magam. Az asztalnál, lepedőnyi szalvétába csomagolt pocakjával, ott ült az a vén svindler, és kéjes hörgések és nyögések közepette nézte, ahogy Paula kimeri neki a levest. Nem ért meglepetés. Abba még nem kell belehalni, hogy egy nyugdíjas operaénekes tyúklevest eszik. De amikor azt láttam, hogy ez a nő, akit istenítettem, hetek, sőt hónapok munkájával kiszedte belőlem legféltettebb titkaimat, akkor elvesztettem a fejem.Tudnod kell, Gizám, hogy Viktor szűrve szereti a levest. Úgy szereti, hogy egy kis lábosba félre legyen rakva a csirke mája, és egy tálon, szintén külön, a zöldség, a zúza meg a nyaka és a grízgaluskák. Amikor ezt a zöldséges tálat megláttam, fölkaptam, és ráborítottam Paulára, aki sikoltott, és kirohant egy kis tapétaajtón, miközben potyogtak róla a grízgaluskák. Azóta, mind a mai napig, azt a nőt nem láttam.Ismersz, Gizám. Mihelyt kiadtam a dühöm, lehiggadok. Merem állítani, hogy a következő percekben remekül viselkedtem; még te is elégedett lettél volna. Volt egy bizonyos helyzeti előnyöm, mégpedig az, hogy Viktor hirtelenében nem bírt a székből fölállni. Megvan az a csúnya szokása (egyebe sincs, mint csúnya szokásai), hogy evés közben kilép a cipőjéből. Úgy látszik, elrúgta valamerre, és harisnyában szégyellt mutatkozni; csak kereste a lábával, de nem találta. Én pedig fölényes nyugalommal, majdnem nyájasan, azt mondtam neki: "Sajnálom, hogy Kauszné őnagysága nincs jelen. Önt azonban, kedves uram, a jövőben nem ismerem."Azt a lihegést, kapkodást látnod kellett volna! Azt mondta, hogy én félremagyarázom a helyzetet. Könyörgött, hogy hallgassam meg. "Én önt sajnálom - mondtam neki -, de kénytelen vagyok arra kérni, hogy a jövőben kíméljen meg látogatásaitól." Erre ő azt mondta, hogy nem bír nélkülem élni; ez, persze, jólesett, de szerencsére nem szédültem meg. Sőt, egy zseniális sugallat hatására azt mondtam: "Én viszont remélem, hogy meg fogja szeretni a házmesternőm főztjét."Emlékszem, még a kezemben tartottam a szőttest. Olyan nyugodt voltam, hogy összehajtogattam, letettem, az orvosnő szíves elnézését kértem, és emelt fővel kimentem. Boldognak, szabadnak, pehelykönnyűnek éreztem magam. Elégedetten lefeküdtem, istenien aludtam; reggel viszont úgy ébredtem, mint aki álmában lenyelt egy kaszát. Az egész bensőm föl volt szaggatva. Minden sejtemből vér folyt. Egyszerre tudtam, amit sose mertem bevallani, hogy én ezt az embert szeretem.Azóta rettenetes dolgokon mentem keresztül. Nem bírom őket magamban tartani. Ne haragudj rám. Eszembe jut az az este a kórházban, amikor én is özvegyen maradtam. Azt mondtam: "Most mindennek vége, Gizám." Te valami német költőtől idéztél. Az öregség, mondtad, folytonos megalkuvás, de minden alku után marad valami. "Minél kevesebb, annál becsesebb..." Az én kevesem: ez a szerelem.Most már elárulom: ő jött Szolnokról. Őt vártam azon a képen, őneki örültem, őfelé rohantam. Azon az estén lettem az övé. Bevallom, hogy azóta viszonyom volt vele. Létán is, Pesten is, lánykoromban és asszonykoromban is, egészen addig, míg szegény jó Bélámat le nem hozták a műtőből. De amikor az ágyon fölébredt az altatásból, és első pillantásával engem keresett, akkor bőgni kezdtem. Többé nem engedtem magamhoz nyúlni; de még mindig őt szerettem, és nem éltem volna túl az elvesztését. Az ölelések helyét a vacsorák foglalták el. Rondán evett, úgy evett, mint egy fuldokló, de az én főztömet ette... Gizám, még a bevásárlásban is volt valami öröm; fogni azt a húst, a zöldséget, amit megeszik. Hülyeségeket írok, de ilyen hülyén szerettem. A nagy hasát is szerettem. A nevét is szerettem, sőt, nemcsak a Viktort, hanem minden szót, amely Viktorra emlékeztet. A háborúban talán csak azért drukkoltam az angoloknak, mert Churchill V betűt mutatott a németeknek. Most azt kérdezed: ha ilyen őrülten szeretted, hogy tudtad ezt még saját magad előtt is letagadni? Ne kérdezd, Gizám. Le tudtam tagadni, illetve, csak addig a szerda reggelig.Elmondom, mi történt szerda reggel óta. Ha megtudod, hová jutottam, nem fogod megtagadni a segítségedet: és amit te akarsz, arra Misi se mondhat nemet.Amikor fölébredtem, a telefonhoz siettem. Úgy éreztem, ha most nem beszélhetek Viktorral, abba belehalok. Sajnos, az a vén bestia anyja megismerte a hangom. Az első halló után lecsapta a kagylót.Vártam egy kicsit, újra telefonáltam. Megint az anyja vette föl. Aztán az órámra néztem és minden tíz percben telefonáltam, de Bruckner Adelaida már föl se vette a kagylót.Levelet írtam. Mindent megmagyaráztam. Expressz adtam föl, de ezt is elcsípte az anyja. (Másnap fölbontatlanul visszajött.) Estefelé egy cédulával átküldtem Egérkét, akit az a bestia nem ismer. Gyanút fogott, kidobta.Amikor sötét lett, magam mentem. A Balzac utcában laknak, egy magasföldszinti lakásban, mely azonban olyan alacsony fekvésű, hogy a túlsó járdáról, lábujjhegyre ágaskodva, be lehet látni.Viktor is otthon volt, mert mind a két szobában égett a villany. Őt azonban nem láttam, csak azt a bestia anyját, aki egy állólámpa alatt ült, és nem csinált semmit.Körülbelül egy félórát vártam, hátha Viktor az ablakhoz jön, s inthetek neki. Sajnos, nem mutatkozott.Szerencsémre, épp a lakással átellenben, fölfedeztem egy nyilvános telefont. Bementem, és fölhívtam Viktor számát. Amikor láttam, hogy most is az anyja indul a telefonhoz, visszaakasztottam a hallgatót.Ismersz, Gizám, milyen szívós tudok lenni. Ott maradtam a fülkében. Nem tudom, meddig vártam, de végre megmozdult Cs. Bruckner Adelaida, fölkelt, átment a szobán, és egy tapétaajtón, mely alkalmasint a vécébe nyílt, eltűnt. Rögtön tárcsáztam, de képzeld, az a bestia a vécéből is kirohant. Megint letettem a kagylót.Még egy utolsó kísérletet tettem. A fejem fölött, szintén a magasföldszinten, egy jó nevű tánciskola működött. "Tánctanfolyam - felnőttek részére" - így szokott hirdetni a villamosokon. Becsöngettem. A táncmester felesége nyitott ajtót. Egy kicsit meg volt hökkenve, de azért bevezetett a táncolók közé. "Ez a csa-csa-csa" - mondta; én persze, mindenáron az ablakhoz próbáltam eljutni úgy, hogy ne legyen feltűnő.Az asszony azt magyarázta, hogy a modern táncok minden korosztálynak hozzáférhetők.Mondtam, én is ezt hallottam, csak nem akartam elhinni. Nézelődtem, és mentem néhány lépést.Ha szabad kérdezni, érdeklődött az asszony, hány éves vagyok. Hatvankettő, mondtam, és átfurakodtam két párocska között. Az még nem kor, mondta az asszony. Hogy azután miről beszélt, nem tudom, mert végre ott álltam az ablakban, és láthattam őt! A tikkasztó estében alsónadrágra vetkezetten feküdt a pamlagán, és egy parányi autóventilátorral hűtőzködött. Már rég nem láttam levetkőzve. Azóta még jobban meghízott. Most meg se próbálok objektív lenni, mert akkor azt kellene mondanom, hogy úgy feküdt ott, mint egy nagyobb méretű hússzállítmány. De mit ér az objektivitás, amikor bennem egyszerre úgy megfájdult minden, hogy alig bírtam a sírást visszatartani?Miközben az asszony beszélt, ügyesen megpróbáltam Viktor figyelmét felhívni, de végül abba kellett hagynom az integetést. Még egy félórát álltam a kapuban. Előbb Viktor szobájában, aztán a másikban aludt ki a villany. Mégse bírtam hazamenni. A sötét szobába bámultam, melyben már a kicsi ventilátor se búg, egészen kapuzárásig. A házmester szúrósan fixírozott, erre az utolsó busszal hazamentem.Lefeküdtem. Tudod, máskor hogy alszom; most a szememet se bírtam csukva tartani. Paulát próbáltam láb alól eltenni, különféle halálnemekkel. Egyszer felrobbant a kezében egy villanykörte; csak egy nagy vérfolt maradt a helyén. Töprengtem, mihez kezdjek, mit csináljak. Hajnalban aludtam el.Reggel újra fölhívtam Viktor számát. Vékony gyerekhangon jelentkeztem. Az jutott eszembe, hogy Viktor a Pamutipar vegyeskórusa mellett valamilyen gyermekkórus betanításával is foglalkozik. Az anyja vette fel a telefont. Azt mondtam, hogy tüszős mandulagyulladásom miatt nem vehetek részt a mai próbán. Nem fogott gyanút. Nem baj, kislányom, mondta, úgyis elmarad a próba, mert a művész úr este a nagybábonyi kultúrházban vendégszerepel...Hol az a Nagybábony? Hogy lehet odajutni? Izgalmamban olyan légszomj fogott el, hogy egy Nitromint nem is volt elég. Az adjunktusék fiókjában találtam egy autóbusz-menetrendet. Nagybábony Borsod megyében van. Még elértem a buszt, melyről este nyolckor épp a nagybábonyi művelődési ház előtt szálltam le.A pénztárhoz mentem. Itt azonban kiderült, hogy mozielőadás lesz. Fővárosi művészek vendégszerepléséről senki se tudott. Lehetséges, mondták, hogy nem Nagybábony, hanem Nagybábony-Cukorgyár a fellépés színhelye. Ott is van kultúrház, ott is van megállója a busznak. Persze, a busz már rég elment.Megnéztem a menetrendet. Az út nyolc kilométer. Húsz perc múlva megint indul egy autóbusz.Egy órát álltam a megállóhelyen. Akkor derült ki, hogy csak cukoridényben működik ez a járat. Vonat van? Vonat sincs. Hát hogy menjek? Gyalog vagy autóstoppal.Kérlek, Gizám, hiába integettem, nem akartak megállni. Az lett a vége, hogy elindultam gyalog. A nagybábonyi utolsó villanyfény után mély sötétség vett körül, de én csak mentem, mentem. Éreztem, hogy a cipőmbe lassan becsúszik a harisnyám. Aztán a bokámon kezdett feszülni a bőr, ami a dagadás első jele. Csak mentem tovább. Egy hídon át, egy sorompón keresztül. Megint sötét lett. Akkor már a bugyim is csúszott. Ha ez még soká tart, minden ruhám lecsúszik rólam; de végre jött egy teherautó. Egy tízesért fölvett.Sajnos, a nagybábony-cukorgyári kultúrházban se mozielőadás nem volt, se semmi. Még a lámpák se égtek. Hosszú zörgetés után ablakot nyitott egy asszony; tőle tudtam meg, hogy a fővárosi művészek autója itt járt ugyan, de minthogy csak tizennégy jegy kelt el, lemondták a föllépést, és rögtön továbbutaztak.Amikor az ablak becsukódott, nem éreztem semmit. Se csalódást, se fájdalmat, se kétségbeesést. Csak egy vágyam volt, hogy valahol égjen egy lámpa, s én azt a lámpát megtaláljam... Nekivágtam a sötétségnek. Csak körvonalakat lehetett látni. Ez fa. Ez raktár. Ez betonkerítés. Ez sínpár. Ezek talpfák. Az országútra nem találtam vissza. Vaktában elindultam a síneken.Mentem, mentem, és egyszer csak éreztem, hogy valamilyen sűrű, édes és ismerős szagban járok. Megálltam, szimatoltam, aztán továbbmentem, mintha valamilyen biztos útbaigazítást kaptam volna. Aztán nagyon messze észrevettem egy világos ablakot.Emlékszel még, Gizám, a létai mázsaházra? Szél Lajosnak hívták a mázsamestert. Amikor jönni kezdtek a répaszállítmányok, én olvastam le a mérleg mutatóját, te írtad be a súlyt; ő csak mutatta, melyik rubrikába... És ahogy megyek a világos ablak felé, egyszer csak érzem, hogy ezt a fura formájú házat én már láttam, ezen a lépcsőn fölmentem, ezen az ajtón bementem, ennek az embernek köszöntem... És ő volt az! A létai Lajos bácsi, jobban mondva a fia. Most is mázsamester a cukorszezonban, ilyenkor éjjeliőr. Nála vacsoráztam, nála is aludtam. Borzasztó tisztelettel bánt velem.Mi nem tudhatunk róla; akkor született, amikor mi már elkerülőfélben voltunk. De mindent hallott rólunk, csupa szépet, jót. Hogy te férjhez mentél a Danzigerék egyetlen fiához, és nagyon boldogan élsz. Én ugyan egy szegény patikussegédhez mentem, de én is boldog lettem vele. És milyen szépek voltunk. Sose veszekedtünk. Minket mindenki csak nevetni hallott. És úsztunk, teniszeztünk, amikor ez lányoknál még nem divatozott. És hogy te voltál a szelídebb, az okosabb, én a pajkosabb, makrancosabb. Neked a szemed volt gyönyörű; nekem a hajam. A papa pedig, szegény jó drágánk, páratlan szakember volt a maga nemében. Föllépett a vagonra, egyet-kettőt beleszagolt a répába, és hajszálpontosan bemondta a cukortartalmat, amit később a laboratóriumi elemzés mindig igazolt. Ezt nem is tudtam. Éjfél utánig beszélgettünk. Megfeledkeztem mindenről, és majdnem boldogan aludtam el.Kész reggeli várt. Mosdóvíz. Egy új szivacs, amit biztosan féltve őrzött évek óta. Aztán befogott egy rozzant kis lovacskát egy négykerekű taligaszerű valamibe, és roppant szerényen odaült mellém, hogy bevigyen a nagybábonyi buszhoz. Meg is mondta: "Sose hittem volna, hogy a kisebbik Szkalla lányt kocsikáztathatom!" Csak úgy áradt belőle a lovagiasság, amelyről most se tudom, kinek szólt. Apának? Nekünk? Vagy valami egyébnek, amiről mi nem is tudunk? Két sonkás zsemlét vett a nagybábonyi büfében, hogy ne éhezzek meg hazafelé menet.Az út is szép volt. Egy katona fölállt, átadta a helyét. Egy kisfiú még cserélt is velem, hogy az ablak mellé kerüljek. Hegyek közt jöttünk, a fák közt átsütött a nap, s akármi volt kiírva, mindenütt Létát láttam. Mindaz, amit otthon hagytam, csak késő délután jutott eszembe, amikor beléptem a szobámba. Körülnéztem. Te érezhetted így magad, amikor Misi levezetett a családi kriptába. Csakhogy én élve vagyok idezárva! Ott a telefon, és nincs, akit felhívhatnék. Lent az utca, és nincs hova menjek... Leroskadtam az ágyra. Egérke a szomszéd lakásban nyávogott egyet.Ez olyan játék. Megjövök, Egérke nyávog, én beeresztem az adjunktusék macskáját, az visszanyávog, Egérke felel a macskának, a macska Egérkének... Nem is játék, csak szokás. Fölkelek, kinyitom az ajtóm. A cica nem jön. Hívom, akkor se. Átmegyek, keresem, a macska nincs, még a hamuládája is eltűnt. Piszok, féltékeny banda! Ezek az udvarias népek elajándékozták a macskájukat! Inkább másnak adták, csak nekem ne legyen!Szólj Misinek, drága Gizám. Hiszen annyi híres művész jár hozzátok! Ne érts félre! Nem is álmodok egy operai föllépésről, mert azt Viktor már fizikailag se bírná. Ebből is láthatod, milyen objektív vagyok. A kultúrája azonban megmaradt, és amihez szív kell, például Schubert-dalokkal ma se vallana szégyent, még Németországban sem. Ezt Misi miatt írom, akiről tudom, hogy kissé húzódik a magyaroktól, amiben biztosan igaza van. De Viktorban nem fog csalódni! Ismersz, Gizám. Utálok szívességet kérni. Most azonban teljesen tehetetlen vagyok. Biztosan nálatok is dívik az a szokás, hogy néhány művész összeáll, beülnek egy autóba, és minden este másutt lépnek fel. Ennél többre nem is vágyom; örökké hálás lennék neked, ha Misi jóvoltából meglephetném Viktort egy német turnéra szóló szerződéssel. Képzeld, milyen arcot vágna! De ha Németországba nem megy, nekünk Ausztria is megfelel, ha Misinek Béccsel jobbak a kapcsolatai. Az előbbi mellett az szól, hogy akkor téged is láthatnálak; Viktor egy ilyen fárasztó és hosszú útra aligha vállalkoznék nélkülem, én pedig nem mondanék nemet... Beszélj Misivel! A dolog sürgős. A szerződést add fel expressz légipostán. Nem jó. Az is három nap. Ha megvan a szerződés, sürgönyözz.(Ezt a levelet Orbánné összetépte.) AZ UTOLSÓ LEVÉL
(Az elküldött példány)BudapestLégipostán, expressz küldöm ezt a levelet, de csak azért, hogy megnyugtassalak.Neked, Gizám, ötször annyi eszed van, mint nekem, de emiatt néha a legegyszerűbb dolgokat is túlkomplikálod. Hogy én Viktorba, ebbe a felfújt hólyagba szerelmes volnék, s hogy Paula, ez a felszínes, de alapjában korrekt teremtés elcsavarta volna a fejét, merő rémlátás.Ők nem is illenének össze. Paulából - ebben igazad volt - hiányoznak a mély érzések. Barátságunk első fellángolási korszakában kissé túlbecsültem; ebben is téged igazolt az idő. Buta fejemmel meghatódtam az érdeklődésétől. Hogy mennyit kérdez! Milyen részvevő! Ez azonban csak póz volt nála, vagy inkább szervi elváltozás. Amikor szegény Bélámat elütötte a taxi, a belső vérzéseken kívül agyrázkódást is kapott. Azt mondták, megrongálódott a vízháztartása. A halála előtt már öt liter vizet ivott naponta, és mégis állandóan szomjazott. Valahogy így volt Paula a kérdéseivel. Mohóságában mindent tudni akart, de a válaszok átfolytak rajta, nem érdekelte sem a kérdés, sem a felelet. Ezt akkor vettem csak észre, amikor már ötödször megkérdezte tőlem ugyanazt. Pontosabban nem is én, hanem Viktor vette észre, de ő se szólt rögtön, mert kímélni akarta az érzékenységemet. Csak a koncertjét követő csütörtöki vacsorán mert kirukkolni a dologgal, akkor is csak az előszobában, ahol zavarában rossz helyen kereste a kapcsolót. Azt mondta:"Egyetlenem (ez csak olyan szólás), nincs jogom belebeszélni a magánügyeibe. A maga Paula barátnője nagyon jó modorú és elegáns asszony, de olyan üres, mint egy kifújt tojás. Ha van kedve, csak járjanak össze, én azonban arra kérem, hogy ne kelljen vele többször találkoznom. Tudom, hogy beteg, és betegsége hőemelkedéssel jár, de mégis zavar, hogy állandóan izzad. Ezt csak úgy mondom. A fontos az, hogy a látszatra már nem adok semmit, ahhoz pedig túl lusta vagyok, hogy élvezhessem a sziporkázásait. Nekem többet ér a maga hallgatása, a maga figyelme, a maga abszolút zenei hallása, mely végigkísért pályám kezdetétől a sikereken át egészen mostanáig. Azt szeretném, ha ez a barátság követni tudna a síromon túlra."Viktor egy kicsit érzelgős, de azért jólesett ez a ragaszkodás. Az ő figyelmeztetése - és a te gyanakvásod - lassan kiábrándított Paulából. Nyílt szakításra nem került sor; apránkint megritkultak a nárciszbeli délutánok, valamilyen ürüggyel mindig kimentettem magam. Most már csak ő telefonál néha, de mindig kitérek a találkozás elől.Mindezt csak a te megnyugtatásodra írom. Te viszont az én kedvemért ígérd meg, hogy nem hamarkodod el a műtétedet. Valami azt súgja, hogy a müncheni orvosok sem okosabbak Lusztig bácsinál.Telefonált Misi ügyfele, akivel ismét csomagot küldtél. Bármi van benne, köszönettel fogadom, de azt szeretném, ha máskor nem küldenél semmit. Igaz, a múltkor én kértem el tőled az amszterdami ruhádat, de ez is Paula lelkén szárad. Legyen minden úgy, mint régen volt. Bolond vagyok, aki csak adni szeretne, amit kapok, az megaláz. Légy belátó. A szegények egyetlen fényűzése a gőg. 12
AZ UTOLSÓ HUSZONNÉGY ÓRAÖzvegy Orbán Bélánénak nem tett jót a nagybábonyi éjszakai gyalogséta. Lába úgy kiment a formájából, hogy háromnapos ágyban fekvésre kényszerült; még negyednap se ment rá a cipő.Tovább azonban már nem bírt veszteg maradni; utolsó útjára elegánsan kiöltözködve, de lábán papuccsal vágott neki.A szükségpihenő napjait különben nyugodtan vagy inkább beletörődéssel viselte el. Szabó adjunktusék, akik a legrosszabbra voltak elkészülve, meglepetten tapasztalták, hogy Orbánné nemcsak a macska elvesztésébe törődött bele, hanem minden okvetetlenkedés nélkül fogadta azt a bejelentést is, hogy lakrészüket egy esztendőre átadták egy kétgyermekes laboránscsaládnak. Az ti., hogy ők féltékenységükben elajándékozták volna a macskát, tévedésnek bizonyult. A Szabó házaspár váratlanul egyéves Rockefeller-ösztöndíjat kapott; emiatt helyezték el a macskát átmenetileg az asszony szüleinél, és adták bérbe ideiglenesen a szobájukat.Minderre Orbánné csak annyit mondott, hogy ő is szívesen kimenne egy évre Amerikába.Egy kút csak fölülről kap fényt. Az öregség csak a múltból. Az öregek, mint azok a szegény kisgyerekek, akiknek csak egy képeskönyvük van, mindig ugyanazokat a lapokat forgatják. Akad azonban olyan is köztük, akiknek egy élet nem volt elég. Orbánné például, ha a képzelete elkalandozott, úgy elkerülte az emlékeit, mint a tócsákat. Ágyban fekvésének utolsó napján azonban elővétette Egérkével a szekrény mélyéről azt a cipősskatulyát, melyben régi képeket, leveleket, kivágott zenekritikákat s egy élet apró emléktárgyait őrizte.- Ne turkálj - szólt rá Egérkére.Azokat a képeket, amelyeken emberek látszottak, gyorsan átlapozta. Arcokat nem akart látni. Valami mást keresett.- Nézd - mondta Egérkének. - Ez volt a gyár.- Milyen gyár?- Danzigerék cukorgyára.- És miért csak volt?- Becsukták.- Miért csuktak be egy ilyen szép kis gyárat?- Mert elavult, és nem volt már gazdaságos. Akkor, amikor Szél Lajost áthelyezték, az egész berendezést átvitték Nagybábonyba. A tiszti lakásoknak (ezekből a képen csak a repkény befutotta sarok látszott) még egy ideig volt néhány lakójuk, de a kövesutat alámosta a Tisza, és körülményes lett a telepről Létára bejárni. A tetőket elhordták, a falakat benőtte a gyom.- Milyen kár - mondta Egérke.- Giza nénémnek nem mertem megírni.- Még nekem is fáj érte a szívem.- Hozd ide azt a cukorspárgával átkötött dobozt.Orbánnénak tömérdek doboza volt. Egyikben sem találta, amit keresett. A fiókok kerültek sorra. Itt aztán, az ő leírása után, Egérke talált egy egészen kis leragasztott zacskót. Fölnyitották. Apró papírfoszlányok voltak benne.- Mik ezek? - kérdezte Egérke.- Majd meglátod. Hozz be egy befőttesüveget, több mint a feléig vízzel.A foszlányok a vízben nyílni, duzzadni, terebélyesedni kezdtek, s Egérke nagy csodálatára néhány perc múlva fantasztikus színű és fantasztikus formájú virágalakzatok lebegtek a vízben.- Hogy hívják ezt? - kérdezte Egérke.- Japán vízicsodának.- Hol árulják ezt az isteni szép dolgot?- Minden trafikban.Körülvágatta a celofánt. Gumiszalagot tetetett rá. Az egészet becsomagoltatta selyempapírba. Fölrakta az ablakdeszkára.- Kinek tetszik ezt adni? - érdeklődött Egérke.- Valakinek, aki éppoly szentimentális, mint te. Kérem a cipőmet.A cipő nem ment rá. Se másnap reggel, se délben. Délután se; akkor már olyan dühös volt, hogy leköpte a saját lábát. Papucsot vett. Felöltözött. Bekormozta szempilláját. Taxit rendelt. Ölébe vette a befőttesüveget. A Balzac utcában két házzal előbb állította meg a taxit. Azt hitte, ha gyalog érkezik, észrevétlen léphet be a kapun. Ebben tévedett.Cs. Bruckner Adelaida tavasszal múlt kilencvenegy éves. Mindaz, ami az arcából valaha kidomborult, homorú lett, mint egy reliefről leöntött bas-relief. Orvosilag vak volt, de bizonyos testek kisugárzása valamilyen indulati éleslátással ruházta föl, mintha a nem kívánatos tárgyakból alfa-részecskék bombáznák a szemét. Egy hirdetőoszlopnak nekiment volna, egy pókot azonban még szobája megfeketedett plafonján is észrevett. Orbánnét például, aki nem a hirdetőoszlopok, hanem inkább a pókok családjába tartozott, már messziről látta jönni. A döngetését meg se várva, ajtót nyitott, ezzel Orbánné érkezésének lendülete már csorbát kapott.- Kihez jössz? - kérdezte. - Fogadni mernék, hogy nem hozzám.- Légy szíves, Ádika, engedj be.Cs. Bruckner Adelaida bevezette, de nem ültette le. Ő is állva maradt. Sok mindentől félt, legjobban a combnyaktöréstől: emiatt a leüléssel-fölállással lehetőleg takarékoskodott. Ugyanezért egy vasvégű, hegyes turistabotra támaszkodott, amitől a padló összevissza volt szurkálva.- Régebben legalább meglátogattál néha; most meg itt ólálkodsz éjszaka az ablakunk alatt. Mi történt veled?- Viktorral szeretnék beszélni, Ádika.- Tudtommal te szakítottál vele.- Épp azért.- Ha nem tudnád, ki kellett hívnom a körzeti orvost. Egyik injekciót kapta a másik után. Most, amikor végre megnyugodott, nem engedem őt újra fölizgatni.- Nem fogom fölizgatni, Ádika.- Én nagyon meg vagyok elégedve a fejleményekkel.- Milyen fejleményekkel?- Kérlek, fiacskám, ne gyere közelebb.Mindenkiben, aki az utcáról jött, bacilusgazdát látott. A szobában erős majomketrecszag uralkodott, mert évek óta nem nyitott ablakot. Nem csak a bacilusok miatt; az énekesek léghuzatiszonya benne már rettegéssé nőtt.- Egész életében te voltál a fiam rossz szelleme. Sajnos, ő olyan, mint egy gyerek; nem tud a kínálásnak ellenállni.- Ez tévedés. Én sohasem kínáltam, Ádika!- Minden csütörtökön megtömted, mint a libát, pedig egy dekát se szabadna híznia. És azok az éjszakai telefonok, amikor aludnia kellett volna! Ne akarj vele beszélni, fiacskám. Az elhatározását úgysem másíthatod meg.- Milyen elhatározását?- Ne gyere közelebb. Én csak egyet szeretnék tudni, fiacskám. Mit akarsz te tulajdonképpen Viktortól?A levegő sűrű volt, mint a fáraósírokban. A falakon lógó, megszürkült babérkoszorúk s a színük vesztett nemzetiszínű szalagok mintha egy ujjhegy érintésétől porrá eshettek volna. Orbánné hátralépett. Mély lélegzetet vett.- Szeretem - mondta.- Őrült - mondta Cs. Bruckner Adelaida.- Légy szíves, ne beszélj velem így, Ádika.- Hány éves vagy te voltaképpen, fiacskám?- Hatvankettő leszek.- Hatvankettő leszel! - emelte égnek a vasvégű botot a nyugdíjas énekesnő. - Hatvankettő te csak szeretnél lenni, fiacskám. Mintha nem tudnám, hogy 1899-ben születtél! Cipő van a lábadon vagy papucs?- Papucs van a lábamon.- Cipőt se bírsz húzni, de idejössz, hogy annak a szegény fiúnak megzavard a fejét... Ilyen voltál mindig. Izgalom, kavarodás, az volt az életed!- Csak tíz percig szeretnék vele beszélni, Ádika.- Ha igazán szereted Viktort, akkor most félre kell állnod az útjából.- Csak öt percig.- Tönkre akarod tenni a boldogságát? Ne tégy úgy, mintha nem tudnád.- Mit kellene tudnom?- Hát neked nem szóltak?- Kik?- A fiatalok.- Miről?- Hogy összeházasodnak.Alig kapott lélegzetet. A szoba levegője sűrűn folyó lett, mint az olvadt sajt.- De szóltak - nyögte ki, két lihegés között.- Lehet, hogy nem esik jól, amit mondok, de én nagyon elégedett vagyok. A barátnőd épp az ellentéted; egy nyugodt és nyugalmat árasztó asszony. Kérlek, ne gyere közelebb.- Akkor is akarom.- Mit akarsz akkor is?- Jogom van még egyszer Viktorral beszélni.- De nincs itthon.- Hallom a zihálását.- Nem jól hallod.- Megnézhetem?- Elmentek villany hasmelegítőt venni.- Bemehetek?- Nem hiszed el?Bement. A szoba üres volt. A fölvetett ágyon, a kopott bársonytakarón egy emberfölötti méretű pizsama feküdt kiterítve. Amikor meglátta, az ágy végébe kellett kapaszkodnia, mert majdnem rázuhant.- Nem jól vagy? - kérdezte Cs. Bruckner Adelaida.- De jól vagyok.- Légszomj? - kérdezte a nyugdíjas koloratúra.- Nincs semmi bajom.- Ne add itt nekem a bankot - mondta az énekesnő. - Adok egy Nitromintet.- Az se kell.- Kaphatsz Glück-féle asztmacigarettát is.- Nagyon kedves - mondta. - De nincs szükségem semmire.- Látom, megsértődtél. Egy tele fiók orvosságom van.- Én nem szedek gyógyszert. Nekem - tette hozzá, jól megnyomva a szót -, nekem ugyanis nincs szervi bajom.A kimenetel elég jól sikerült.A lépcsőházban bevett egy Nitromintet, és sietős, határozott léptekkel ment végig az utcán, hátában érezve Cs. Bruckner Adelaida tekintetét.Ez a sietség akkor sem hagyta el, amikor már eltűnt az énekesnő szeme elől. Valami nógatta, hajtotta, mintha az, amire készül, csak egy bizonyos időpontban volna megvalósítható.Belépett az első útjába eső patikába, és egy fiola altatót kért. Nem adtak neki, mert nem volt receptje.Eszébe jutott a közelben egy másik gyógyszertár, ahol férjének egy ismerőse dolgozott. Az ismerős gyógyszerésznek bemutatkozott, elmondta, hogy a férje is gyógyszerész volt, első segéd az egykori Janitsáry-patikában. Az ismerős, recept híján, valamilyen ártatlan nyugtatót ajánlott, de ez nem kellett neki.Sietsége most már ingerültséggel párosult. Semmi se volt elég gyors. A villamos túl lassan döcögött át vele Budára, a kalauz bőszítő kényelmességgel lyukasztotta a jegyet. Ráadásul egy rendőr még le is állította a forgalmat. Orbánné a villamos vezetője mellé állt, mintha így gyorsabban jutna céljához.Budára érve, bement a fodrászüzletbe, ahová annak idején Paula ajánlotta be. Itt elég soká kellett várakoznia. Amikor sorra került, arra kérte a fodrászt, hogy fesse vissza őszre a haját.Erről a fodrász hallani sem akart. Azt mondta, örülni kell, hogy sikerült eltalálni ezt a meleg mahagóniszínt, és hogy ősz színt festéssel előállítani nem lehet.- De én ősz akarok lenni, Fábián úr - mondta türelmetlenül. A fodrász erre azt mondta, hogy ezt a mahagóniszínt egy "blans" nevű szőkítővel ki lehet ugyan szívatni, s a kifakított hajat kékítővel kezelni, de hogy az eredmény mi lesz - ősz vagy lenszőke, vagy éppenséggel sárga -, azt nem tudja garantálni.Azt mondta, mindegy, milyen lesz, csak fogjon már hozzá. A haja ősz lett, minden idegen árnyalat nélkül. Ennek ellenére összeszólalkozott a pénztárosnővel, akinek elfogyott az aprópénze.Elment váltani. Aztán autóbuszra ült, Ilus lakása felé vette útját, de jóval előbb leszállt, mert a megálló közelében észrevett egy telefonfülkét.Mire odaért, a fülkét elfoglalta egy nyurga fiatalember, vívótőrrel a hóna alatt. Egy barátjával beszélt, elég hosszadalmasan. A fülkének két üvege hiányzott. Orbánné várakozás közben papucsa orrával ritmikusan rugdalta a fülke sarkát. Időnként hangtalanul megmozdult a szája, mintha az elmondandókat fogalmazná magában.A nyurga fiatalember azt fejtegette, hogy ő nem szerelmes. Név szerint felsorolta három leányismerősét, most folyó ügyének előzményeit. Azt állította, hogy azokba se volt szerelmes. Elismerte, hogy külső szemlélőnek más véleménye lehetett; a szerelem azonban, véleménye szerint, illúzió, mégpedig két embernek egymással kapcsolatos illúziója, amiről tehát a kívülállók sohase tudhatnak semmi biztosat. Elismerte magáról, hogy az alaptermészete egocentrikus, gyakorlatias, röghöz tapadt. Lehet, hogy alkatilag képtelen a szerelemre, amit már jó néhány tapasztalat bizonyít. Épp e tapasztalatait akarta felsorolni, amikor megszakadt az összeköttetés. Kilépett a fülkéből, és elment érmét venni. Amikor visszajött, Orbánné már elfoglalta a fülkét, és javában telefonált doktor Ágoston Violával, Paula lakótársnőjével. A fiú, tőrével az aszfaltot szurkálva, türelmesen várakozott a törött ablak előtt.Orbánné egy üzenet átadására kérte az orvosnőt. Azt mondta, azért választotta ezt az időpontot a telefonálásra, mert tudja, hogy Paula a városba ment elektromos hasmelegítőt venni, s így elkerülheti a vele való személyes érintkezést. Üzenni is csak annyit üzen, hogy bármi történjék is, Paula ne okolja magát semmiért. Ő egy sokkal kisebb kaliberű valaki, hogysem bármilyen szerepe lehetett volna az ő, Orbánné életében. Ugyanez vonatkozik egy harmadik személyre is - Paula már tudni fogja, kiről van szó -, aki neki, Orbánnénak, a semminél is kevesebbet jelentett. Kérte az orvosnőt, említse meg, hogy ő milyen higgadt és objektív hangon beszélt erről a kapcsolatról, úgyszólván három lépés távolságból. Valóban úgy érzi, hogy amazok ketten összeillenek. Sok szerencsét, boldogságot és jó egészséget, úgy van, főképpen jó egészséget kíván őszinte szívvel mindkettőjüknek.Bármennyire vigyázott, hangja az utolsó szavaknál megremegett. Föltehető, hogy ez az ellágyulás megsarkantyúzta lappangó ingerültségét. A fülkéből kilépve, lába beleakadt a nyurga fiú vívótőrébe, akire éles, sőt túl éles szavakkal ráripakodott. Ez az ingerültség mozgott benne a taxiban is, mellyel Ilusékhoz vitette magát. Szóvá tette, hogy a kocsi lassú, hogy hegynek föl valósággal vánszorog, hogy kívül piszkos, belül fokhagymaszagú. Minthogy a sofőr mindezt teljes közönnyel fogadta, Orbánné felfokozott idegállapotban, kisülésre készen, mint egy túlságosan feltöltött akkumulátor csöngetett be leánya ajtaján. Ilusnak vendégei voltak.Orbánné vissza akart fordulni, csak valamilyen jó erős altatót kért a lányától.Ilus azonban közölte, hogy az összes orvosságok férjének íróasztalfiókjába vannak bezárva; Józsit ugyan behívták egy műtétre, de ez még vacsora előtt történt, tehát hamarosan itthon lesz.Orbánné bement. Ilus bemutatta neki három kolléganőjét, aztán leültette egy karosszékbe, az állólámpa alá. Egy pohár vermutot, néhány szendvicset vitt oda, s egy külföldi képeslapot, melyen a Hold túlsó feléről készült fényképek voltak láthatók, aztán visszatért vendégeihez.Egy saját találmányú társasjátékot játszottak. Váltakozva adták föl a kérdést, egy-egy bonyolult tudományos vagy technikai fogalmat, s ezt a kérdezettnek le kellett fordítania németre, angolra és oroszra. Aki adós maradt a válasszal, tíz fillér bírságot fizetett, aki mindhárom nyelven jól válaszolt, megütötte a bankot. A játék tehát nemcsak tanulságos volt, hanem izgalmas is. Körös-körül szótárak hevertek a vitás kérdések eldöntésére, és egész idő alatt járt a magnetofon, mert a szalagot a legközelebbi együttlétükön újra lejátszották, ami nagyon jó ismétlésnek bizonyult.Orbánné egy ideig nézte a Hold túlsó felének fényképeit, aztán elbóbiskolt. Csak akkor rezzent föl, amikor a vendégek már szedelőzködtek.Ilus kikísérte őket. Letakarította az asztalt, kiürítette a hamutartókat, de a magnetofont elfelejtette kikapcsolni. Józsi még se nem jött, se nem üzent, ami Ilust titokban idegessé tette. Beszélgetésük - mely körülbelül tíz percig tartott - mindkettőjük feszült idegállapota miatt éles vitává fajult.Már éjfél felé járt, amikor szólt a telefon. Egy pavilonos átadta Józsi üzenetét; a műtét még javában folyik, Ilus ne várjon, feküdjön le.Orbánné elindult, Ilus az előszobában vette csak észre anyja lábán a papucsot. Úgy látszik, ez valami részvétfélét ébresztett benne; szokott tárgyilagossággal bocsánatot kért a vita hevében mondottakért. Orbánné bólintott, azt mondta, nem haragszik, és elment.Legyalogolt a hegyoldalon, s az utolsó villamosok egyikével a szívkórházig utazott. A portás csak hosszú magyarázkodás árán engedte be. Fölment a sebészetre. Megállt a műtő előtti folyosón. Egy fiatal ápolónő, a műtőből jövet, megkérdezte, mi járatban van.- A vőmre várok - mondta.- Ki a néninek a veje? - kérdezte az ápolónő.- Gál József.- Még nem lehet tudni, hogy mikor lesz vége - mondta a nővér.- Megvárom - mondta Orbánné.Leült egy fehérre mázolt padra. Egy perc múlva elaludt. 13
ANYA ÉS LEÁNYAIlus magnetofonszalagja- És ki van festve a szája. Még a szeme is ki van festve az anyusnak.- Jobban tennéd, ha te is festenéd magad.- Én fodrászhoz se járok, pedig dolgozom reggeltől estig. Itthon mosom, mégis rendes a hajam.- Egy fej káposzta is azt hiszi magáról, hogy szép.- Az anyus nem tudja, hogy maskarát csinál magából?- Szerinted, aki már elmúlt hatvanegy éves, az csak úgy nézhet ki, mint a halál?- Az anyus nem hatvanegy múlt, hanem hatvanöt lesz.- Ezt a megjegyzést, amelyben benne van az egész alamusziságod, egyszer, amikor már késő lesz, nagyon meg fogod bánni.- Nem fogom megbánni, hogy óvni akartam az anyámat a nevetségességtől.- Kíváncsi vagyok, melyikünk nevetségesebb.- Ki szerelmes Csermlényi Viktorba? Én, vagy az anyus?- Te biztosan nem. Egy darab fülzsír nem lehet szerelmes.- Összetett kézzel könyörgök: rúgja ki azt az otromba csepűrágót. Nem elég, hogy tönkretette a fiatalságát? Még az öregségét is ő rontsa meg?- Én egész életemben csak jót kaptam tőle.- Mindenkit becsapott. Mindenkinek hazudott. És azt, amit mindenki tud, csak az anyus nem akarja tudni róla?- Ha hazudott, csak azért, hogy a rossztól megkíméljen. A csalásai csak kis csalások voltak; amilyen nagydarab ember, olyan nagy hűség van benne, és olyan nagy szív.- Ha ezt egy húszéves lány mondja, meghatódom a tiszta naivitásán. De ha egy öregasszony szájából hallom, rosszullét fog el.- Engem is, ha egy lány így beszél az anyjával.- Higgye el, anyus, nem szívesen teszem. De mit csináljak? Az, akitől segítséget vártam, cserbenhagyott.- Kitől vártál segítséget?- Mindegy, ha egyszer nem sikerült.- Akkor is tudni akarom.- Valakitől, akire anyus hallgat.- Gizának írtál? Bepanaszoltál?- Ismertettem a helyzetet.- Egész életedben alamuszi voltál... Mit válaszolt?- A szokásos mélyértelmű bölcsességeket.- Mutasd.- Nincs itt.- Hol van?- Eltéptem, hogy Józsi meg ne lássa.- Nem mered megmutatni.- Ha megvolna, miért ne mutatnám meg?- Mert téged Giza se nagyon szeret.- És kit szeretett az anyus, ezen a csepűrágón kívül?- Mindenkit. Még téged is, amíg kicsi voltál.- Hiszen még szoptatni se volt hajlandó!- Apád szigorúan megtiltotta. Bolondja volt szegény a mellemnek.- Mit érdekelte az anyust az apám? A gázolás után se bírtuk megtalálni.- Ott voltam, amikor a műtőből lehozták.- Talán akkor is a Viktorjával szórakozott.- Rám nézett szegény, aztán elvesztette az eszméletét.- Az anyus nem bír a saját emlékeivel szembenézni?- Ha újrakezdhetném, másodszor is mindent ugyanígy csinálnék.- Úgy élne, ahogy élt?- Így volt szép. 14
GIZA LEVELE ILUSHOZGarmisch-PartenkirchenAzt írod, hogy én vagyok az egyetlen, akire Erzsi húgom hallgat. Nem tudom, hogy ez igaz-e, és azt se tudom, akarom-e egyáltalán, hogy hallgasson rám. Hétéves kislány voltál, amikor kikísértetek a repülőtérre. A gyermek sokszor külsőségek után ítél. A tekintély néha az erő jele, de lehet a csődé is, a semminek a takargatása. Azt hiszem, félreismered a mi valódi erőviszonyainkat. Én anyádat mindig magam fölött állónak éreztem. Hiába éltem bőségben, biztonságban, nyugalomban; még akkor is, ha kapkodni, fuldokolni láttam, akkor is fölnéztem rá, mert amikor én két lehetőség közül mindig a kényelmesebbiket választottam, neki volt mersze vállalni a kockázatot. Ha visszagondolok elmúlt életemre, tágas, messzire nyúló folyosókat látok, kristálycsillárokkal, tükörfényes padlóval, de emberek nélkül, üresen. Boldogult férjem, aki nagy vagyon ura volt, haláláig rettegett, hogy el talál úszni a vagyon. Misi fiam is ennek a szorongásnak az áldozata. Anyád sose rettegett. Mindig és bármiáron vállalta az igényeit. Csermlényi Viktort alig ismertem, mert előlem mindig dugdosni próbálta. Lehet, hogy csepűrágó, s minden bizonnyal joggal félted tőle. Én is féltem őt, de ugyanannyira irigylem is. Két béna lábammal félhalott vagyok egy olyan élet végén, melyet csak félig volt bátorságom élni. Ezek után mit mondhatnék a húgomnak? Óvakodj a csepűrágóktól? Igyekezz te is fél életet élni? Kövesd a példámat? Kerüld a veszélyt? Ehelyett inkább neked üzenem, lányom, hogy próbáld megtanulni anyád sorsából, ami egy másik ember sorsából megtanulható. Sajnos, én sohasem követtem el hibákat; életem téli álom volt, mert féltem a hidegtől. 15
ALTATÓMár megvirradt. Józsi arca az álmatlanságtól oly kicsire összement, mint egy zanza. A szeme piros volt, és az is kicsi.- Mióta ül itt, mama kérem?- Ilusnál voltam. Onnan jöttem át.- És azóta vár?- Leültem erre a padra, és elaludtam.- Maga kér altatót? - nevetett Józsi. - Aki elalszik egy kőkemény padon?Csóválta a fejét. Visszament a műtőbe. Egy fiolával jött vissza. Orbánné megköszönte.- Akar látni egy embert állva elaludni? - kérdezte Józsi, és a két ujjával masszírozta a halántékát.- Elhiszem, hogy fáradt vagy, fiam.- Legalább sajnáljon egy kicsit.- Sajnállak, fiam.- Puszit.Megcsókolta. Elindult. Józsi utánakiáltott:- Nincs semmi baj, mama?Visszaintett, hogy nincs.Józsi, habár a fáradtságtól majdnem összeesett, utánaloholt.- Mutassa magát, mama.- Mit nézel rajtam?- Nem sápadt maga egy kicsit?- Mindig ilyen vagyok.- Hát akkor miért nem tud aludni?- Mert nem tudok.- És ezen a kőkemény padon tudott?- Csak bóbiskoltam.- Beteg?- Nem.- Nincs baj?- Nincs.- Isten bizony?- Isten bizony.- No jó - mondta Józsi. - Tessék várni. És tessék visszaadni azt az altatót.Az orvosságosfiolát bevitte a műtőbe, és egy másikat adott át Orbánnénak.- Hoztam egy sokkal erősebbet - mondta.- Nagyon szépen köszönöm.Lement a lépcsőn. Már kivilágosodott. A fák lombja ködben állt, a nyár végi hajnalok híg párájában.Az utcák kihaltak. Sehol egy jármű, sehol egy ember. Ilyenkor a terek tágasabbak, az utcák hosszabbak, a házak magasabbak. Orbánné mint egy néptelen város egyetlen élő alkatrésze, inkább valamilyen apró, vaktában elgurított tárgyhoz hasonlított, mint emberhez. A papucsa csosszanásán kívül semmi nesz.A ház is aludt még, csak a kapu volt már nyitva. Lábujjhegyen ment be a szobájába, nehogy a szomszédban alvókat fölébressze.Leült a heverőre. Megnyomkodta a padon alvástól megfájdult derekát.Fölkelt, nesztelenül tett-vett, rakosgatott. Egy üres kávésdoboznak sokáig keresgélte a helyét, mintha nagyon fontos volna, hol találnak rá.A heverő mellett egy pohár éjt állott víz.Leült a heverőre, beledobálta az altatótablettákat. Nézte, ahogy lassan szétesnek, aztán megkavarta a vizet az ujjával, amitől a buborékok fölszálltak, és a pohár tartalma sűrű és fehér lett, mint a tej.Nagyot sóhajtott. Kiitta a rossz ízű vizet.Újra sóhajtott. - Na - mondta. - Na.Lefeküdt, de előbb egy gépies mozdulattal újságpapirost terített a papucsa alá. Amikor rátette a lábát, az újság lesiklott a földre. Fölkelt, visszatette a papírt. Lefeküdt. Behunyta a szemét. Mélyet lélegzett, kezét a mellére kulcsolta, s várt.Egy idő múlva fölkelt, nesztelenül kilopakodott a fürdőszobába, vizes vattával lemosta szeméről a festéket, aztán belemeredt a tükörbe. Megborzongott. Visszafeküdt, kezét a mellére kulcsolta, behunyta a szemét. Várt.Elég sokáig feküdt így.Később újra kinyitotta a szemét. Ledobta fél papucsát, nézegette a lábát, melyen szemmel láthatóan lappadni kezdett a dagadás. Elég különös, gondolta, hiszen két napja nem volt megállása. Egyébként, gondolta, mindegy. Visszafeküdt, becsukta a szemét. Még később egy ideges mozdulattal hirtelen felült, és körülnézett a szobában.- A kutya mindenségit! - morogta. - Mi lesz?Nem feküdt vissza. Kinyújtotta a karját, s az ujjaival belezongorázott a levegőbe.- Jól van - dünnyögte. - Már zsibbadok.Újra lefeküdt. Kezét a mellére kulcsolta, várt. A szomszédból Egérke óvatosan megkopogtatta körmével a falat. Orbánné egy pillanatra kinyitotta a szemét, de nem kopogott vissza.Körülbelül egy negyedóra múlt el, amikor megszólalt a telefon. Orbánné kinyitotta a szemét. Egy ideig hallgatta a csöngetést, aztán fölugrott.Egérkének valamelyik megrendelője telefonált, egy mindennel elégedetlen nőcske, aki ötször szokott visszahozni egy kalapot. Orbánné, elég ideges hangon, közölte vele, hogy pillanatnyilag nem ér rá; de amikor meghallotta, hogy ez a hisztérika "túl sportosnak" meri nevezni azt a zöld kalapot, melyet - az ő füle hallatára - kifejezetten "vadászkalappá" akart átalakítani, hirtelen elfutotta a méreg.- Beszéljünk magyarul, asszonyom - mondta, illetve kiabálta. - Ön ezt a kalapot, melyen a barátnőm kétszer is igazított, a végén átvette, kifizette, elvitte. Ezzel az ügy részünkről le van zárva. Tudom, hogy a múltban mindig kihasználta a barátnőm nagyfokú akaratgyengeségét, de ezúttal csalódni fog. Lehet, hogy ő képes volna még egyszer átigazítani ezt a kalapot, de megnyugtatom önt, asszonyom, hogy én is ott leszek!- Flancos dög - mondta, miközben újra mellére kulcsolta a kezét. Most azonban annyi ideje se volt, hogy hozzákészülődjön a meghaláshoz, mert egy perccel a telefon után az előszobacsengő szólalt meg.Kisietett. A házmesterné állt az ajtóban, kezében szalvétával letakart tányér. Amikor Orbánné arcáról leolvasta az ingerültséget, zavar fogta el. Bocsánatot kért, amiért rosszkor jött. Orbánné megnyugtatta, hogy egy csöppet se jött rosszkor. Hegedűsné azt mondta, csak egy kis kóstolót hozott egy újfajta csokoládés pusszerliből, amiről úgy érzi, hogy elég jól sikerült. Orbánné megköszönte, de azt mondta, pillanatnyilag nincs étvágya, inkább valamivel később eszi meg a pusszerlit. Ez egy kicsit bántotta Hegedűsnét. Kérte, hogy legalább egy pusszerlit kóstoljon meg, mert hallani szeretné véleményét. Orbánné erre kivett egy pusszerlit, megette, azt mondta, kitűnő, sőt mindjárt még egyet evett, ami nagyon boldoggá tette Hegedűsnét.A maradék pusszerlit - hat darabot - letette az éjjeliszekrényre. Újra lefeküdt, de aztán felkönyökölt, és megette mind a hat süteményt.Utána hanyatt feküdt, behunyta szemét, mellére kulcsolta kezét, egy perc múlva mély, üdítő álomba merült. 16
A VÉGTISZTESSÉGFélálomLánykorában egy kissé (de nem nőietlenül) horgas volt az orra. Öregségére eléggé megnyúlt az arca, orra is szikárabb lett, s a kettő együtt valamilyen szigor benyomását keltette.Halálában ez a szigorúság leolvadt róla; eltűntek a bőrét behálózó, ibolyába játszó hajszálerek, amitől visszakapta leányos hamvasságát. Szeme alatt ott maradtak ugyan a lötyögő, megsárgult táskák, de vonásai megnyugodtak, ráncai kisimultak, ahogy a legrútabb arc is, valamilyen szép zene hallatára, átszellemül.Most valóban hatvankét évesnek látszott. Ezt Hegedűsné állapította meg, a házmesternő. "A homloka olyan sima, mint a márvány" - mondta Mistótné, a tejcsarnokos. Hogy került oda? Mindegy. A szoba tele volt ismerősökkel. Sopánkodtak, sírtak, s mind egyetértettek abban, hogy Orbánné egészen megfiatalodott.Utolsó útjára rengeteg ember kísérte; csak úgy feketéllett tőlük a temető.A gyászmenetet Giza nyitotta meg, amit szintén elég nehéz megmagyarázni. Orbánné öngyilkossága annyira megrendített mindenkit, hogy elfelejtettek neki sürgönyözni. Giza azonban minden értesítés nélkül, valamilyen belső sugallatnak engedelmeskedve, húga halála napján hazaérkezett.A repülőtérről mentőautón vitték Orbánné lakására, ahonnan a temetés délutánján ugyancsak mentők szállították a farkasréti temetőbe egy négyszemélyes betegszállító kocsival, melyben a tolókocsi is elfért.Orbánnét a férjéhez temették.Amikor leengedték a koporsót, Csermlényi Viktor, a világhírű operaénekes, a sír fölé hajolt, és véreres szemmel, kidagadt homlokerekkel, üvölteni kezdett:- Erzsi, ne hagyj itt! Erzsi, gyere vissza!Ha többen meg nem ragadják, utánazuhan a koporsónak. Így csak üvöltött. Óriási hangja betöltötte a temetőt, áthömpölygött a kőkerítésen, elhallatszott egész a főbejáratig, sőt azon túl, az autóbusz végállomásáig. 17
MACSKAJÁTÉKOrbánné mélyen aludt reggeltől délutánig.Csöngetésre ébredt. Amikor a csöngetésből dörömbölés lett, föltápászkodott, és asztalba-székbe kapaszkodva kidülöngélt. Két mentős állt ott, hordággyal. A hordágyon Giza.Először el se hitte, hogy ezek mentősök, amaz Giza, s ez ő maga.- Mi az? - förmedt rájuk. - Megdögleni se hagyják már az embert?Giza fölnézett. Hozzálépett, ráhajolt. Egészen szűk lett a torka.- Gizám! - motyogta. - Gizám. Édes, drága, jó Gizám...Giza, abban a hitben, hogy Orbánné meg akarja csókolni, felkönyökölt, és odatartotta alabástrom arcát.Orbánné azonban csak ásított.- Képzeld - mondta aztán. - Azt álmodtam, hogy jössz. Álmomban mentők hoztak haza.Tényleg, valami ilyesmit álmodott. Nem egészen így, de majdnem.Megkérdezte a mentőket, honnan jönnek.A mentősök azt mondták, egyenesen a repülőtérről.- Nahát! - kiáltott Orbánné. - Mit szólsz ehhez, drága Gizám?Félreállt. A két mentős bevitte a hordágyat. Utánuk botorkált, visszamászott a heverőre. A mentősök kimentek a tolószékért, s ő törökülésben, pirosra aludt szemmel, az álom fátylának utolsó csücskén keresztül nézte, ami a szobában történt.A mentősök a tolószékbe emelték Gizát. Giza megfésülködött. Oly szép volt, hogy a mentősök se bírták róla levenni a szemüket. Fekete ruhájában, fekete kesztyűben, nagyszemű fekete gyöngysorral a nyakán, világító fehérségű hajával, világító fehérségű bőrével: egy néger madonna negatívja.A táskáját kérte. Kivette tárcáját, egy-egy százmárkást adott a mentősöknek.Azok rámeredtek a pénzre; azt hitte, keveslik, és még két százmárkást vett elő.- Köszönjük, asszonyom - mondta megilletődve az egyik mentős. - Mi ezzel bőven meg vagyunk fizetve.Elköszöntek. Az ajtó becsukódott.Egyedül maradtak.Giza fordított a tolókocsiján, hogy jobban láthassa húgát. Azt mondta:- Látom, ősz lettél, Liebling.Orbánné nem válaszolt rögtön. Az első percben még a lőtt seb se fáj. A bokáját vizsgálta, melynek dagadása még nem lappadt le. Hirtelen ellökte a lábát, és sírva fakadt.Ahogy sírt, abban volt valami ijesztő. A sírásban mindig van egy kis bizalom, a bajból kifelé kapaszkodás; ő azonban zuhant, s már önmagát se áltatta semmivel.Arca lucskos lett. Amikor minden mindegy, akkor az ember már a könnyeit se törli. Az orrát szívta, szörcsögött. Sírni is lehet szépen, de néha már azt sem érdemes.Giza megrémült. Kérdezte, mi baja. Orbánné csak legyintett, sírt tovább.Giza odakormányozta magát a heverőhöz. Áthajolt a tolókocsira, két kezét a húga felé nyújtotta.Orbánné eltolta.- Egy ilyen vén hülye - mondta, s az ajtóra mutatott, mintha a nyugdíjas operaénekes a szoba küszöbén állna. - Hogy nem sül le a képéről a bőr.- Mi történt? - kérdezte Giza. - Összevesztetek?Orbánné arcáról az ölébe hullottak a könnyek. Vonásai szétáztak, szeme alatt megduzzadtak a táskák.Giza tehetetlenül nézte. Amikor sírása nyöszörgéssé csitult, kérte, hogy fújja ki az orrát.Orbánné legyintett.Giza könyörgött, hogy nyugodjon meg, s öntse ki a szívét. Talán, ha beszélni tudna a dologról, megkönnyebbülne egy kicsit.Orbánné erre is legyintett, de aztán minden rábeszélés nélkül, sírástól meg-megcsukló hangon elmondta a történteket, töviről hegyire. (Kivéve az altatót.) Egyes eseményeket, melyekről már leveleiben is beszámolt, most újra elmondott, de kiszaladtak belőle olyan epizódok is, melyeket gondosan elhallgatott. (Az adjunktusné vörösborral leöntött ruhája, látogatás Cs. Bruckner Adelaidánál és í. t.)Amikor a végére ért, Giza kezébe temette arcát, megborzongott, s azt mondta, hogy ennél szomorúbb történetet még nem is hallott.Ez láthatóan jólesett Orbánnénak. Mélyet sóhajtott, aztán zsebkendőjét kereste. Amikor nem találta, a széken átdobott selyemharisnyába fújta az orrát.Giza kérte, hogy jöjjön közelebb.Orbánné odamászott.Giza magához vonta, és megsimogatta. Szelíden, megnyugtatóan beszélt, s az ügy szereplőiről igen okosan, nagyfokú mértéktartással nyilatkozott.Paulát például azok közé az "elbűvölően cinikus" lények közé sorozta, akiknek azonban "hamar le szokott menni a csillaguk". Csermlényiről viszont azt mondta, hogy az ilyen "látszólag léha és kiszámíthatatlan művészlelkek" a végén mindig rájönnek, "hogy melyik kályha a melegebb".Orbánné nagyon is egyetértett ezzel a jellemzéssel. Fölült, és - ismét az ajtóra mutatva - kijelentette:- Hason csúszva fog visszajönni hozzám.Giza érdeklődött, hogy ha ez bekövetkeznék, mit tenne a húga. Orbánné azt mondta, hogy kirúgná.Úgy látszik, Giza erről nem volt egészen meggyőződve, mert fejét csóválta, és La Rochefoucauld egyik maximáját idézte: "En vieillissant, on devient plus fou et plus sage." Kérdezte, hogy Orbánné érti-e.Orbánné azt mondta, nem érti, de ez nem is fontos. Ő, mint már annyiszor, Giza lényétől és jelenlététől, úgyszólván varázsütésre, máris kigyógyult minden keservéből és boldogtalanságából.Pedig, mosolygott Giza, ő még ki se mondta az igazi bűvszót. Orbánné megkérdezte, mi az a bűvszó. Léta.Hogyhogy Léta.Giza mosolygott. Léta, a szép, a felejthetetlen Léta. Ott fognak lakni.Kik fognak ott lakni, érdeklődött Orbánné.Ők.Miért kellene nekik vidékre menni lakni, érdeklődött Orbánné.Léta nem vidék, mondta Giza. Léta, az Léta. De kinek jó ez, kérdezte Orbánné.Mindkettőjüknek, de elsősorban Orbánnénak, mondta Giza.Kikéri magának, ő nem lelkibeteg, mondta Orbánné.Giza ránézett.- Én azért jöttem haza - mondta -, hogy megvigasztalj, Liebling; de úgy látom, te szorulsz rá jobban!- Ronda disznó vagyok! - kiáltott fel Orbánné. - Megjön a nővérem, akit tizenhat éve nem láttam, és csak önmagammal vagyok elfoglalva!Úgy tört ki rajta a gyengédség, mint egy idegroham. Ölelte, csókolta Gizát, ide-oda tologatta a tolószékét, hogy a legkényelmesebb helyet biztosítsa neki, elhalmozta kérdésekkel, miért nem sürgönyzött, történt-e valami baj, s ha nem történt, miért jött haza, fáradt-e, éhes-e, szomjas-e, inna-e teát, feketét, ásványvizet, közönséges vizet. Még azt is megkérdezte, nem kell-e kisszükségre menni.- Nem kell semmi! - tolta el Giza. - És ne kerülgesd a kását!Orbánné megkérdezte, ki kerülgeti a kását.Giza azt mondta, Orbánné kerülgeti a kását, bizonyára azért, mert nem tetszik neki a létai terv.Orbánné azt mondta, hogy mindenbe belenyugszik, amit Giza akar. Egyébként úgy torkig van ezzel a büdös Budapesttel, hogy szívesen elmegy a pokol fenekére is.Giza megkérdezte, őszintén beszél-e.Orbánné azt mondta, igen.Giza kijelentette, hogy ő erről nincs teljes mértékben meggyőződve.Orbánné felajánlotta, hogy megesküszik.Ezt Giza visszautasította.Orbánné megesküdött.Giza sóhajtott. Hát jó, mondta aztán. Érdeklődött, lehet-e Pesten egy vidéki útra autót bérelni.Orbánné azt mondta, lehet.Hogy lehet-e a bérautót telefonon megrendelni.Orbánné azt mondta, lehet.Giza azt mondta, ha Létán körül akarnak nézni, akkor a legjobb volna most rögtön megrendelni a kocsit, föltéve, hogy létezik akkora bérautó, amelybe az ő tolókocsija is belefér.Orbánnén ekkor egy kis ingerültség volt észrevehető. Azt mondta, hogy lehet ugyan Pesten is telefonon autót rendelni, továbbá Pesten is kétféle taxi van, úgymint kicsi és nagy, s végül a kutyák itt is hátul pisilnek, nem pedig elöl, de nem ez a baj, hanem az, hogy az egész ügy, az ő végtelen sajnálatára, nem aktuális, mert a Danzig-féle cukorgyárat tíz évvel ezelőtt elköltöztették Létáról, és azóta a régi tiszti lakások lakatlanok.Ez miért baj, kérdezte Giza; legalább nem zavarja őket senki.Azért baj, mert a lakások nemcsak lakatlanok, hanem romosak is. Falaikat befutotta a repkény, széthordták a tetőket meg az ablakokat.Ez se baj, sőt. Legalább úgy építik újjá, ahogy nekik a legjobb, mondta Giza.De nincs miből, mondta Orbánné.Van miből, mert Misi boldogan segít.Erre Orbánné nem tudott mit mondani. Sötét arccal maga elé nézett.Giza meg akarta fogni a kezét. Orbánné visszahúzta.Giza szomorúan mosolygott. Ismét szépen és nagyon okosan megpróbált Orbánnénak a lelkére beszélni. Hiszen Misi se akarta megérteni, miért vágyik ő vissza Létára, de ez a szó Misinek csak semmitmondó helységnév. Nekik azonban, a Szkalla nővéreknek, "az életük hosszú mondata" csak azzal a szóval végződhetik, amellyel elkezdődött. Ő megcsömörlött Garmisch-Partenkirchentől, és úgy érzi, Orbánnénak is elege van a Paulákból és Csermlényikből, az örökös fölfordulásból, ebből az egész cigányéletből. Reméli, hogy ezt nemcsak ő érzi így, hanem Orbánné is.Várakozva nézett a húgára, aki azonban, elég illetlen módon, válasz helyett elnyávogta magát.Mi volt ez, kérdezte Giza. Semmi, mondta Orbánné.De ő valamit hallott, állította Giza.Semmi különöset. Ő csak nyávogott egyet, mondta Orbánné.Hogy miért nyávogott.Mert Egérke hazajött a hivatalából. Ilyenkor az a szokás, hogy Egérke átnyávog, ő pedig válaszol neki.Ja úgy, mondta Giza.Orbánné engedélyt kért, hogy áthívhassa Egérkét.Majd máskor, mondta Giza, föltéve, hogy Egérke nem sértődik meg.Egérke hihetetlenül érzékeny, mondta Orbánné, és öklével megdöngette a falat.Egérke átjött, és szinte elolvadt meghatottságában, amikor Erzsike nénjét személyesen megismerhette. Majd elsüllyedt zavarában, amikor Orbánné azzal mutatta be, hogy a megtévesztésig tudja utánozni az adjunktusék macskáját.Amikor Orbánné azt kívánta, hogy nyávogjon egyet, szerényen, de elszántan tiltakozott.Orbánné azonban ráförmedt, hogy ne affektáljon, mert nyakon üti.Egérke összes pattanásai felpiroslottak. Elfordult. Lehajtotta a fejét, mint a nagy énekesek a nagyária előtt. Utána se mert fölpillantani.Orbánné megkérdezte Gizát, mit szól hozzá.Giza udvariasan mosolygott. Azt mondta, nagyon jó volt.Egérke kijelentette, hogy Orbánné legalább olyan ügyes, mint ő.Orbánnét nem kellett rábeszélni. El se fordult, sőt egyenesen az arcába nyávogott Gizának.Giza felnevetett. Azt mondta, ennyit ő nem is várt volna Orbánnétól.E dicséreten felbuzdulva, Orbánné odaállította Egérkét az asztal átellenes oldalára. Előbb áthajoltak rajta, és minden nyávogás után összeütötték az orrukat, aztán megkapaszkodtak az asztal peremében, és körbejárták, miközben az orruk hegye összeért.Ez persze, még jobban megnevettette Gizát.Orbánné tűzbe jött. Gyorsan, határozottan intézkedett. Egérkét kiküldte az előszobába, ő pedig kinyitotta a szekrényt, és elbújt az ajtó mögé.Megmagyarázta, miért van erre szükség. Azért, mert sokkal izgalmasabb, ha a két macska nem látja egymást.Egérke eleinte kintről nyávogott, s Orbánné a szekrényből hívogatta. Aztán Egérke az orra hegyével belökte az ajtót, és izgatottan miákolva, négykézláb bemászott a szobába.Orbánné odaszólt a nővérének:- Most légy szíves figyelni, drága Gizám.Négykézláb előmászott a szekrényből, és dühösen nyávogva nekirontott Egérkének. Nagy küzdelem folyt a szőnyegen. Orbánné, a tekintélyes korkülönbség ellenére, be tudta szorítani Egérkét az asztal alá.A küzdelem hevében rájött, hogy Egérke nagymértékben csiklandós. Bökdösni kezdett az orrával, amitől az fel-felvisított.- Látsz minket? - érdeklődött az asztal alól Orbánné. Giza megnyugtatta, hogy kitűnően lát.Időközben Egérke a sok bökdöséstől úgyszólván minden testrészén csiklandóssá vált. A sok nevetéstől, visítozástól, nyávogástól kezdte elhagyni az ereje. Megpróbált kiszökni az asztal alól, csakhogy Orbánné utánavetette magát.Miközben az asztal körül kergetőztek, hol Egérke kért Gizától segítséget, hol Orbánné biztatta, hogy tolószékével zárja el ellenfele útját.Giza azonban nevettében már mozdulni se bírt.Egérke ekkor orvul bevárta Orbánnét, fellökte, és átmászott rajta. Pongyolája beleakadt valamibe, végighasadt, és látni engedte vézna, csupa csont alsófelét. Rózsaszínű tüllnadrág volt rajta. Látva, hogy Orbánné újra hasra fordul, felvisított, s nagy békaugrásokkal az előszobába menekült, majd onnan, a folyosón keresztül, haza.Orbánné csak az előszobáig követte. Nevetve, nyögve, lélegzet után kapkodva visszatért a szobába, ahol ereje fogytán hasra feküdt Giza tolószéke előtt.Egy kis idő múlva Giza a nevén szólította. Orbánné nagy nehezen fel tudott ülni.- Mit parancsolsz, Gizám? - kérdezte.Giza odahajolt.- Kérlek - mondta súgva -, becsináltam.Orbánné megpróbált felállni, de nem bírt.- Szegénykém - mondta. - Pedig még kérdeztem is az előbb.- Akkor még nem kellett - mondta Giza. - Én nem vagyok ilyen nagy nevetésekhez szokva.- Mindjárt - mondta Orbánné. - Csak kifújom magam.Arca maszatos lett, a két keze piszkos; zilált haja belelógott az arcába. A szobában por szállt. Minden tele lett vele; szeme, orra, még a szájában is érezte a por savanyú ízét. Újra megpróbált fölállni, de megint visszaesett.Legyintett, ülve maradt, zihált. A KÉPHogy a túlexponált pillanatkép 1918-ban vagy 1919-ben készült-e, és mit ábrázol valójában, azt csak találgatni lehet.Biztos csak, hogy a két Szkalla lány látható rajta, Szolnok megye szépei, habos tüllruhában, szélfútta hajjal, nevetve, integetve, egy dombról lefutva. De hogy ki elé, mi elé futottak, kinek vagy minek örültek, talány marad.  TÓTÉKHa egy kígyó (ami ritkaság) fölfalja önmagát, marad-e utána egy kígyónyi űr?És olyan erőhatalom van-e, mely egy emberrel ember voltát megetethetné? Van? Nincs? Van? Fogas kérdés! Tábori lapKedves Szüleim és Ágika! Tegnap értesültem, hogy szeretett parancsnokunk, Varró őrnagy úr, megrendült egészségi állapota miatt kéthetes betegszabadságra hazautazik. Rögtön hozzá siettem, és megpróbáltam rábeszélni, hogy az öccséék lármás, poros fővárosi lakása helyett vegye igénybe kedves szüleim vendégszeretetét, de ő elhárította a meghívást azzal, hogy megrongált idegállapotában nem akar senkinek terhére lenni. Valóban, a partizánok nagyfokú zaklatása miatt szeretett őrnagy urunk súlyos álmatlanságban szenved, továbbá a szagokra is érzékeny. Egyes szagokat nem tud elviselni, mások viszont, pl. a fenyőszag, megnyugtatják. Szerencsére eszembe jutott, hogy az öccséék lakása nincs messze a Spódium-gyártól, ahol dögöt dolgoznak föl. Újra hozzá siettem, és leírtam neki a mátraszentannai házat, a napfényes kertet, a kilátást a Bábonyra, továbbá azt a finom fenyőillatot, mely a bartalaposi völgyre ráterült, és képzeljétek! őrnagy urunk elfogadta a meghívást! Indulásának időpontja, ha addigra a partizánok zaklatása alábbhagy, a jövő hó elejére várható. Gondolhatják, hogy ez mit jelent nekem! A szabadságos vonat Kurszkból indul, és ő máris megígérte, hogy a zászlóalj gépkocsiján elkísérhetem, Istenem, megfürödhetek! ELSŐ FEJEZETMátraszentanna kicsi hegyi község. Csatornázása nincs. Ahhoz, hogy valakinek vízöblítéses árnyékszéke legyen, külön kútszivattyút kell felszerelnie. Ilyet azonban csak Cipriani professzor, a község egyetlen villatulajdonosa mondhatott a magáénak. A többiek álmodni se mertek róla.Tóték se. Tótéknak, mint a többi kisembereknek, csak budijuk volt.Tóték háza előtt a műúton egy rossz szagot árasztó szivattyús lajt állott, melyből karvastagságú, bordázott cső vezetett be a léckapun, át a dáliák között, el a ház oldala mellett, egyenesen a bokros violák árnyékában meghúzódó budiba.- Hát pumpáljak, vagy ne pumpáljak? - kérdezte Tót Lajostól a lajt tulajdonosa.- Az attól függ, hogy büdös van-e vagy nincs; én azonban már úgy megszoktam a szagot, hogy ezt a doktor úrnak kell eldöntenie - válaszolta Tót.A lajt tulajdonosa néhány mély lélegzetet vett, miközben csukva tartotta a szemét. Aztán így szólt:- Őszinte leszek. Jelenleg a Tót úr árnyékszékének a szaga kissé szúrós, de nem kellemetlen.- Ha szaga van, akkor pumpáljunk - mondta Tót. - Gyulánk életéről van szó, kedves doktor úr.A lajt tulajdonosának jogi doktorátusa volt, de a buditisztítással kétszer annyit keresett, mintha az ügyvédi hivatást választotta volna. Töprengő arccal szaglászta a levegőt.- Nem könnyű okosnak lenni, kedves tűzoltóparancsnok úr. Tegyük föl, hogy belekezdek a szivattyúzásba. Mi történik? A massza megbolydul, és én hiába ürítem ki a gödröt, csak rontok a helyzeten, ahelyett hogy javítanék. Most viszont, amíg a massza nyugalomban van, a tetején levő száraz kéreg nagymértékben akadályozza a szagképződést.- Hát akkor mi a teendő, kedves doktor úr?- Nézetem szerint a két rossz közül a kisebbiket kell választani. Kérdés, milyen mértékben érzékeny az őrnagy a szagokra. Mit írt erről a kedves fia?- Gyulánk csak azt írta, hogy érzékeny.- Hát akkor miből gondolja, hogy zavarni fogja a szag?- Mert egyszer egy lakónk már panaszkodott rá - mondta gondterhelten Tót. - Pedig az nem is őrnagy volt, csak hálókocsikalauz.- Kedves tűzoltóparancsnok úr! - mondta egy kis töprengés után a lajt tulajdonosa. - Hadd beszéljek nyíltan. Az ilyen régi ügyfeleimet amúgy se szoktam félrevezetni, pláne, ha ekkora a tét. A dolog úgy áll, hogy a szivattyúzás után a teljes szagtalanság eléréséhez - ha ugyan létezik egyáltalán a teljes szagtalanság ezeknél az árnyékszékeknél - minimum négy-öt hét szükséges. Van ennyi idő a vendég érkezéséig?- Ő a legelső szabadságos vonattal érkezik.- Akkor inkább ne csináljunk semmit.- Köszönöm a szíves felvilágosítást - mondta Tót. - Ha szabad kérdeznem, mennyivel tartozom?- Csak a szivattyúzás kerül pénzbe - mondta a lajt tulajdonosa. - A tanácsadás énnálam díjtalan.*Mátraszentannáról Eger felé menet reggel 5.30-kor indul az első távolsági busz. (Van még kettő: 13.20 és 18 órakor.) Tótné a déli járattal ment le a városba, és egyenesen az Apolló moziba sietett. Az előcsarnok üres volt, csak a pénztárban ült egy kopasz férfi. Bizonyára Aszódi úr, az új tulajdonos.- Ha szabad kérdezni, nem Aszódi úrnak tetszik lenni?- Az vagyok. És maga kicsoda?- Régebben, még a Berger úrék idejében, én voltam itt a takarítónő.- Beszéljen halkabban - figyelmeztette az új mozis, mert a teremben folyt az előadás, az ajtók pedig, a déli meleg miatt, félig nyitva álltak. - Maga a Tótné, vagy maga a Mariska?- Én Tótné vagyok, de Mariska a keresztnevem.- Úgy látszik, két néven hallottam emlegetni - suttogta az új mozis. - Mindenki nagyon dicsérte magát.- Ennek nagyon örülök, Aszódi úr kérem. Tizenkét évig jártam a Berger úrékhoz. Az asszony kósert evett, az úr csak franciást; de nemcsak főztem, hanem takarítottam is.- És hajlandó volna újra beállni? - érdeklődött az új mozis. - A mostani takarítónő ugyanis fél a sötétben.- Jelenleg nem - mondta Mariska. - Én most már csak kis- és nagymosást vállalok, és ráadásul vendégségbe várjuk a fiam parancsnokát. Épp emiatt volna egy kérésem Aszódi úrhoz. Tessék nekünk két hétre idekölcsönözni a vaporizatőrt.- Miféle dolog az? Valami gőzgép?- Nem, kérem. Régebben, még a Berger úrék idejében, a mozi illatosítására használtuk.- Valami füstölőszerű? - érdeklődött az új mozis.- Úgy kell vele bánni, mint egy biciklipumpával - magyarázta suttogva Mariska. - Arra a két hétre, ameddig a vendégünk itt lesz, életkérdés, hogy fenyőillatot tudjunk csinálni.- Hát csak vigye - suttogta jólelkűen az új mozis. - Bár én azt se tudom, van-e az nekünk.- Még a Berger úrék idejében ott tartottuk azon a csigalépcsőn, amelyik a vetítőbe vezet.- Nézze meg, lelkem - mondta az új mozis. - Csak vigyázzon, mert a lépcső nyikorog.Mariska lábujjhegyen ment föl a csigalépcsőn. A vaporizatőr ott lógott, ugyanazon a szögön, mint a Berger úrék idejében.*A mátraszentannaiak egyik fő jövedelmi forrása a szobák bérbeadása volt. Sajnos, az IBUSZ fizetővendég-szolgálat a rossz ivóvízre és a csatornázás hiányára hivatkozva a C/2-es, vagyis majdnem az utolsó kategóriába rangsorolta a községet; ennélfogva jobbára pénztelen kistisztviselők, ágrólszakadt nyugdíjasok jártak ide üdülni. Egy őrnagyot vendégül látni, a háborútól függetlenül is, égbemenetel-számba ment.A háború harmadik nyarán azonban nemcsak Tóték tanító fia katonáskodott, hanem a családok kb. 60%-ának volt olyan hozzátartozója, aki a fronton szolgált. Az őrnagy ideérkezése a többiekben is babonás várakozást ébresztett, mintha a vendég puszta ittlétével a község minden katonáskodó fiának valami védettséget jelentene.Ezt azonban Ágika nem tudta. Azt se tudta pontosan, mit jelent őrnagynak lenni. Ő a mátraszentannai tűzoltóparancsnokot tekintette a világ legmagasabb rendfokozatú katonájának. Ráadásul abban az érzékeny életkorban volt (tizenhat múlt), amikor a lányok semmitől se félnek úgy, mint a kinevettetéstől.- Ne is tessék haragudni - mondta az édesanyjának. - Ezt nem kívánhatja tőlem az anyu.A község lakosai az üdülővendégek érdekében gyakran megsegítették egymást. Tótné, aki ki se látszott a házimunkából, összeírta, kitől mit kérjen kölcsön Ágika. (Kínai mintás ágyterítőt: Kasztrineréktől, pudingformát Tomaji plébánostól, kocsonyának való zselatint Cipriani professzor szakácsnőjétől stb., stb.) De hogy egy érzékeny korú lány, nevetséges játékszekeret hurcolva maga után, egy csomó nevetséges holmiért végigkunyerálja a községet? Ezt nem kívánhatja egy anya.Itt tartottak, amikor megjelent Tót.Egy homlokráncolás nélkül nézett a lányára.- Miről beszélgettek, kislányom? - kérdezte szelíden.Ágika elpirult. Ahol az apja megjelent, szálas, hatalmas termetével, csillogó tűzoltósisakjában, türelmes, nyugodt tekintetével, eltörpültek az ilyen problémák.- Semmiről - mondta. - Megyek segíteni az anyunak.Megfogta a játékszekér rúdját, elindult húzódás nélkül, de azért kelletlenül. Csakhogy mi történt? Mindjárt az öreg Kasztrinerék, akiknek ötölve-hatolva előadta az anyja kérését, lázas izgalomba jöttek.- És ki az a vendég, akinek az ágyterítőt kéritek?- Valami katona - mondta Ágika, s egy kicsit hátralépett, jeléül, hogy ettől a katonától távol tartja magát.- Milyen katona?- Valami őrnagy.- Hogy került hozzátok egy őrnagy?- Úgy, hogy ő Gyulánk parancsnoka.- Édes jó Istenem! - képedt el Kasztrinerné, akinek nemcsak a fia, hanem egy unokaöccse is a szovjet fronton szolgált. - Meséld el az egészet töviről hegyire.Ágika kora délelőtt indult útnak, s csak délután vetődött haza. Időközben a játékszekér megtelt kölcsönkért holmival, ő maga pedig a közérdeklődés és közirigység középpontjába került. Újra meg újra elmondatták vele a nagy eseményt. Izgalmukban majd szétszedték, minden jóval kínálgatták, valósággal ünnepelték, aminek az lett az eredménye, hogy az őrnagy, akitől kezdetben valósággal borzadt, óráról órára vonzóbbá változott, s egyre jobban hasonlított az apjára. Ugyanolyan magas, ugyanolyan délceg. Szakasztott az apu szép, tempós mozgása. És milyen bátor! És milyen gavallér! Nincs is pénztárcája. A papírpénzt kis gombócokba gyúrva hordja a zsebében; ha fizetni kell, csak odagurít egy golyót. A katonái istenítik, a szovjetek viszont, ha meghallják a nevét, fejvesztetten menekülnek az erdőbe... Egy hős!A végén már úgy felhevült Ágika, hogy haza se bírt menni, csak a játékszekeret lökte be a kertajtón. Továbbment, egészen odáig, ahol a műút elkanyarodik, elfogynak a házak, és semmi se zavarja a kilátást a Bábony erdőborította csúcsára és a kies bartalaposi völgyre. Itt a szél is szabadabban fújt. Ágika belefeszítette fölhevült testét és szépen gömbölyödő mellecskéit, és megittasult, tágra nyílt szemmel suttogta maga elé:- Egy katonatiszt! Egy katonatiszt! Egy katonatiszt! Egy katonatiszt!*SürgönyÉrtesítjük, hogy Tót Gyula zászlós (Tábori posta 8/117) az ellenséggel folytatott harcban hősi halált halt.Magyar Vöröskereszt*Mátraszentannán mindjárt a háború kitörésekor behívták a postást. Helyette egy púpos, félkegyelmű, hebegő beszédű alak vállalta a levélhordói teendőket. Mindenki csak Gyuri atyusnak hívta.Gyuri atyusnak voltaképpen csak az egyensúlyérzékével volt baj, de az se súlyos. Délelőttönként, amikor széthordta a leveleket, pontosan a műút képzeletbeli felezővonalán járt, és nem szerette, ha e szimmetriát megzavarta valami. Ott heverő tárgyakat az árokba rugdalt, ha pedig valaki, a postáját várva, türelmetlenségében rálépett az úttestre, annak büntetésből csak másnap kézbesítette a leveleit.Amikor az artézi kúthoz ért, fölébe hajolt, és úgy igazította be magát, hogy tükörképe pontosan a kút középpontjából nézzen vissza rá. Sokszor megszidták, meg is kergették, abban a hiszemben, hogy beleköpdös a vízbe. Ez nem volt igaz. Gyuri atyus csak egy finom, selyemszál vékonyságú nyálfonalat bocsátott ki szájából, s mihelyt sikerült a fonálkát a kút képzeletbeli tengelyében meghimbálni, mindjárt visszaszippantotta ajka közé. Ettől valahogy felfrissült.Hogy ki mikor kapott levelet, abba is belejátszott Gyuri atyus szimmetriaérzéke. Például gyűlölte Cipriani professzort, az európai hírű ideggyógyászt, akinek autója sokszor állt a villa kapuja előtt, az országút szélén, bántóan aszimmetrikus helyzetben. Annál jobban szerette viszont a Tót családot, elsősorban magát Tót Lajost.Őbelé valósággal szerelmes volt. Gyakori, hogy a toprongyosok emberfölötti lényt látnak az egyenruhát viselőkben, a nyomorékok a hibátlan testalkatúakban. De ez még nem minden. Tót Lajos mindig adott magára. Senki nem láthatta félrecsapott sisakban vagy valamelyik zsebéből kifityegő zsebkendővel. Gyuri atyus szemében ő volt az emberi szimmetria szuperlatívusza, mert még a haját is pontosan középen választva viselte, vagyis, ha az ember Tót Lajost egy éles késsel kettészelte volna, akkor a választéktól lefelé két teljes egyforma félre esett volna széjjel, amit pedig még egy tojással is bajos megcsinálni.Ennek köszönhették Tóték, hogy kizárólag jó híreket kaptak a frontról. Gyula egyik tábori lapját (pedig csak könnyű lefolyású kolbászmérgezésről volt benne szó) Gyuri atyus merő jóakaratból megsemmisítette.A mátraszentannai postahivatal ablaka az udvarra nyílt. Alatta, az íróasztaltól kartávolságnyira esővizes hordó állt, tele megzöldült, megkocsonyásodott vízzel. Gyuri atyus, miután gondosan átnézte a napi postát, ide dobálta a megsemmisülésre ítélt leveleket.Ide került, ugyanazon a napon, egy aranyszegélyű meghívó, mely Cipriani professzort és nejét a kormányzói pár gardenpartyjára invitálta, valamint az a vöröskeresztes sürgöny is, mely Tót Gyula halálhírét hozta. Ezzel nemcsak a professzorék kaptak egy fricskát, hanem a kedves Tótékat is sikerült megkímélni a gyászhírtől. A világ egyensúlya helyreállt.Délben, amikor Gyuri atyus az utcán szembetalálkozott a tűzoltóparancsnokkal, már messziről kacsingatott rá, jeléül, hogy fel a fejjel, míg ő a postás, addig a kedves családot nem éri baj. Jókedvű pislogása fel is tűnt Tótnak.- Minek örülsz, Gyuri atyus? - kérdezte.- Ami van, nem jól van, de lesz ez még így sem! - válaszolta a postás egy torz vigyorral, ami nála a mosolyt helyettesítette.- Más újság nincs?- Máskülönben minden rendben van.Tót meghívta egy pohár borra. Koccintottak, ittak az ő zászlós fia egészségére.*Mátraszentanna eldugott hegyi fészek, ahová csak ritkán érkeznek őrnagyok. Egy szép júliusi reggelen azonban az Egerből érkező menetrendszerű buszról kivételesen kettő szállt le.Az egyik a még mozgó járműről ugrott le. Sudár, jó fellépésű, parancsoló kinézésű ember volt, akinél őrnagyabbat álmodni se lehet. Épp ilyennek képzelték Gyula parancsnokát.Furcsállották, hogy a vendég körül se néz, hanem biztos léptekkel elindul a volt Klein-féle vendéglő kerthelyisége felé.- Őrnagy úr! - kiáltotta utána Tót, de ő vissza se nézett. Csak a kerthelyiségben érték utol. Körülállták, és szívrepesve nézték; ő azonban igen barátságtalanul rájuk mordult.- Miért molesztálják az embert?- Mélyen tisztelt őrnagy úr - mondta Tót. - Én vagyok a Tót.- De mit akar tőlem?Tót egy bátorító pillantást vetve rá, odatolta a lányát.- Szeretettel üdvözöljük az őrnagy urat, és kívánjuk, érezze jól magát szerény otthonunkban - mondta lámpalázas hangon Ágika, és átnyújtott egy pirosrózsa-csokrot.- Maguk összetévesztenek valakivel - válaszolta bosszúsan az őrnagy. - Én a mátraszentmiklósi tiszti üdülőbe utazom, és csak most látom, hogy ez nem Mátraszentmiklós, hanem Mátraszentanna.Sarkon fordult. Visszarohant az autóbuszhoz. A rózsákat magával vitte.Tóték értetlenül bámultak utána, aztán ijedten egymásra néztek, és kirohantak a sörkertből.A másik őrnagy, aki csak az ő őrnagyuk lehetett, ott állt és várt az autóbusz-megállónál.Tót egy kis csalódást érzett. Hát ilyen alacsony termetű ember is lehet őrnagy? S ez nemcsak termetre volt kisebb az előző őrnagynál, hanem ütöttebb-kopottabb is. Roggyant csizmában, napszítta tábori sipkában, törődötten álldogált az artézi kút kávájának támaszkodva... Csak Ágika nem csalódott benne. Neki ugyan a másik őrnagy is tetszett, emettől azonban el volt ragadtatva. A zsírpecséteket a zubbonyán vérfoltnak nézte, s úgy bámult rá, mintha elevenné vált volna egy golyó szaggatta, lőporfüstös harci zászló. A legszívesebben megcsókolta volna, mint egy ereklyét.Tót a bemutatkozás és az üdvözlések után mentegetőzni próbált, de az őrnagy föl se vette, s egy kézlegyintéssel intézte el az iménti személycserét, pedig köztudomású, hogy az ilyen magas állású személyek milyen sértődékenyek.Tóték már-már megnyugodtak. Ekkor azonban újabb félreértés felhője borult erre a találkozásra, melyre a két őrnagy összetévesztése már némi árnyékot vetett.Tény, hogy az őrnagy kissé fátyolozott hangon beszélt, mintha a hosszú utazás minden pora-korma a hangszálaira rakódott volna. Ez azonban nem mentség, mert ha fakón is, elég érthetően beszélt.Mégpedig ezt mondta:- Nem is hittem volna, hogy már ekkora a kedves lánya!Ezt az udvarias kijelentést azonban Tóték - kivétel nélkül mind a hárman! - a következőképpen értették:- Csak azt szeretném tudni, kinek ilyen büdös a szája!Döbbenten álltak. A legdöbbentebben Tót, aki - minthogy más választása nem volt - rögtön visszatartotta a lélegzetét.A dolog megértéséhez tudni kell, mennyit fáradoztak Tóték, hogy jószagúvá tegyék a házuk táját. A kerti budit körülültették illatos rezedapalántákkal. Naphosszat szellőztettek, s aztán a vaporizatőrrel minden zugot telefújtak a fenyőszaggal. S ilyen előzmények után egy Tót Lajos, volt vasutas, jelenlegi községi tűzoltó, aki éles eszéről és józan megfontoltságáról ismeretes, leült, és bekebelezte szokásos reggelijét, egy pohár pálinkát és három fokhagymás pirítóst!A felesége meg a leánya rémülten nézett rá, s az ő tekintetüket követve az őrnagy is Tótra pillantott. Amikor ennek arca vörösödni, szeme dülledni kezdett, homlokát pedig kiverte a verejték, udvariasan megkérdezte:- Nem érzi jól magát, kedves Tót?- Azért bánkódik szegénykém - magyarázta Mariska -, mert fokhagymás pirítóst reggelizett.Az őrnagy tetőtől talpig végigmérte a tűzoltót, aztán így szólt:- Nézzék, Tóték. Az én idegrendszerem súlyosan megsínylette a kilenc hónapos frontszolgálatot, amiben oroszlánrésze volt a partizánok fondorlatos hadviselésének. Ezt én maguknak úgyis hiába magyarázom, de azért elmondok egy példát, hogy legalább fogalmat alkothassanak a helyzetről.Példaképpen egy disznóölés részleteit mesélte el, amikor rajtuk ütöttek a partizánok, elhurcolták a disznót, és kis híján le nem mészárolták az egész zászlóalj-parancsnokságot.A két nőt lebilincselte az őrnagy elbeszélése, csak a házigazda nem adta jelét az érdeklődésnek. Ezt az őrnagy is észrevette.- Magát nem érdekli, amit mondok?Tót nem válaszolt, csak egy kicsit még lilább lett- Jaj, dehogynem! - tiltakozott helyette Mariska.- Mi csak azt halljuk, hogy a front meg front meg front - tette hozzá csillogó szemmel Ágika. - De hogy mik történnek ott, arról mostanáig fogalmunk se volt.- Vajon miért ilyen szilvaszínű a papa? - érdeklődött a vendég.- Mert nem meri kilehelni a fokhagymaszagot - mondta Mariska.- Azonnal tessék lélegzetet venni! - szólt rá az őrnagy Tótra.Ez meg is történt. Tót szabályosan lélegzeni kezdett, amitől a szeme visszatért üregébe.- Máskor ez ne forduljon elő - mondta rosszallóan az őrnagy. - Elvárom, hogy ne legyenek tekintettel az idegállapotomra. Fegyelmezett ember vagyok, és tudok magamon uralkodni... Mi van ott a hátam mögött, kedves Tót? - kérdezte hirtelen.- Csak a volt Klein-féle vendéglő és a paplak.- Akkor jó - nyugodott meg a vendég.Kijelentette, hogy a világért sem akar a háziak terhére lenni, és ha észreveszi, hogy a jelenléte feszélyezi őket, inkább elutazik... Azt kérte, hogy tekintsék a személyét úgyszólván levegőnek; eközben azonban több ízben hátranézett, majd újra Tóthoz fordult:- Lát valami rendellenességet a hátam mögött?- Semmi különöset, mélyen tisztelt őrnagy úr.- Mert mindig odanéz.- Én kizárólag a mélyen tisztelt őrnagy urat néztem.- Nézzék, Tóték - mondta az őrnagy. - Már az is elég, hogy a világ egy része állandóan az ember háta mögött van. Minek ezt a bajt még azzal is súlyosbítani, hogy valaki folyton odanéz?Egy kis csönd lett. Tóték tanácstalanul álltak. Nem nagyon értették, mit nehezményez az őrnagy, csak azt látták, hogy most is hátra-hátrafordul, pedig épp ebédidő volt, s az utcán egy teremtett lélek se mutatkozott. Mi baja lehet? - tűnődött Mariska. Minden vágya az volt, hogy a kedves vendég a lehető legjobban érezze magát, hiszen egyetlen sértő vagy zavaró emlék, néhány hét múlva, talán a fia életébe kerül... Ez a tudat felfokozta aggódását; már ott tartott, hogy egy porszem, mely az őrnagy szemébe esik, őt könnyezteti meg... Ezt nem hagyhatta annyiban.- Vigyázz egy kicsit, hogy hová nézel, édes, jó Lajosom - mondta szelíden.- Hát hová nézek én? - kérdezte ingerülten Tót.- Tessék oda nézni, ahová jólesik - mondta tartózkodóan az őrnagy. - Nekem se igényeim, se extra kívánságaim nincsenek.E szavakat megnyugtatásnak szánta, de mégse nyugtatta meg velük Tótékat. Ha egy bajnak nem ismerjük az okát, nehéz rá orvosságot találni. Tót előbb lesütötte, majd égnek emelte tekintetét, aztán megpróbált a testtartásán változtatni, de ez is csak félmegoldásnak bizonyult. Most ugyanis az őrnagy már nemcsak a fejét kapkodta, hanem ide-oda forgolódott, úgyhogy előbb-utóbb minden a háta mögé került.Amikor a felnőttek esze csődöt mond, néha a gyermekek mentik meg a helyzetet. Most is ez történt.- Mondok valamit! - kiáltotta üde hangocskáján Ágika. - Ha egy kicsit a szemére húzza a sisakját, akkor egészen mindegy, hogy hová néz apu.- No még mit nem! - morogta méltatlankodva Tót.- Azért csak gondolkozz rajta, édes, jó Lajosom - mondta Mariska.A községi tűzoltók egyenruhájának legfeltűnőbb tartozéka a sisak volt; ennek homlokrészén kerek plakett díszelgett, amelybe bele volt vésve: Községi tűzoltó, a plakett alatt pedig ellenző védte a tűzoltók szemét a szikráktól. Az észak-magyarországi Községi Tűzoltóság ügyrendi szabályzata szerint a tűzoltó teste függőleges tengelyének, valamint a sisak vízszintes tengelyének 90°-os szöget kell bezárnia. Persze, Tót Lajos nem az az ember volt, aki ilyen sorsdöntő percekben a paragrafusokra gondol; ő a kinevettetéstől félt, vagyis a szíve mélyén, a tekintélyét akarta megóvni.Őt ugyanis Mátraszentannán általános megbecsülés övezte. Amíg községi tűzoltóvá nem választották, a környékbeliek "tűzfészeknek" csúfolták a községet. Pedig az elődje, egy cingár, izgulékony, tettvágytól buzgó tűzoltó, egész nap veszekedett, lótott-futott, nem hagyta nyugton a lakosságot. Próbariadókat tartott, nyakatekert tilalmakat rendelt el, megbírságolta a járókelőket, ha égve eldobták a cigarettájukat - és mi lett az eredmény? Tűzvész tűzvész után.Tót Lajos nem csinált effélét. Úgy látszik, a rátermett tűzoltónak már a fellépésében benne rejlik mindaz, amivel a tűz kitörése megelőzhető. Naponta bejárta a községet mutatós egyenruhájában, mely pompásan feszült széles termetén, szóba ereszkedett a járókelőkkel, benézett az ismerőseihez, s habár tűzrendészeti kihágásokra soha célzást sem tett, mégis, ha valahol egy csikk füstölgött, ketten-hárman is igyekeztek, hogy ki taposhat rá előbb. Ügyködésének tizennégy esztendeje alatt egyetlen tűzeset sem fordult elő.Tekintélye azonban nem szorítkozott tűzrendészeti kérdésekre. Esküvőkön ő ült a főhelyen. Örökségi viszályokban övé volt a döntő szó, s hozzá fordult, aki át akarta rakni a kályhát. Haláleseteknél is csak akkor hívták a halottkémet, ha ő már kimondta a szentenciát:- Kiszenvedett, szegény.Pedig sem a kályharakáshoz, sem jogi ügyletekhez, sem a sonkapácoláshoz nem értett jobban, mint más. Ő mindig azt mondta, amit a többiek is mondtak volna, legföljebb egy szempillantással hamarább. Minthogy a többiek nem tudták, hogy amit Tót mondott, az nekik is eszükbe jutott volna, a tűzoltóparancsnok községszerte okos ember hírébe került. Amit ő tett, az jól volt téve. Ha odébb rúgott egy követ, az mindig a kellő ponton állt meg, a maga végleges és egyetlen lehetséges helyén, akárhol volt is az a pont. A tekintély ugyanis olyan, mint egy pecsét; semmi köze a szóban forgó okmányhoz, de ennek mégis amattól lesz hitele.Az ő helyében kétszer meggondolta volna mindenki, hogy fényes nappal szemébe húzott sisakkal sétáljon végig Mátraszentanna egyetlen forgalmas útvonalán. Ő azonban engedett Mariska könyörgő tekintetének, melyből mintha a szeretett fiú szeme nézett volna rá. Homlokába húzta a sisakot.- No - morogta aztán. - Tessék. Mit akartok még?- Semmit - mondta a felesége. - Nagyszerű ember vagy, édes, jó Lajosom.- Nem is áll rosszul - tette hozzá Ágika. - Sőt, így még csinosabb az apu!- Ennél jobb megoldást álmodni se lehet - ismerte el az őrnagy.Tót komor arccal fogadta az elismerést, s akkor se derült föl, amikor közrefogták az őrnagyot, és hazafelé indultak a műúton. Pedig ha nem szemébe húzva viseli a sisakját, elmondhatta volna, hogy valóságos diadalmenetben vonultak végig Mátraszentannán. Amerre elmentek, ablakok nyíltak, függönyök libbentek, árnyékok tolódtak el. Szabóék kicipelték béna nagyapjukat az udvarra, s Gizi Gézáné (egy rossz hírű nő) nagy sietve lekapkodta kötélen száradó alsóneműi közül a szemérembántókat, s közben a lepedők függönye mögül alaposan szemügyre vette Tóték őrnagyát. A szekerek megálltak, a gyerekek abbahagyták a játékot, és tátott szájjal bámultak utánuk.Maga az őrnagy mit sem vett észre ebből az érdeklődésből. Őt egészen más természetű jelenségek foglalkoztatták. Például gyanakodva be-benézett a házak előtti csatornagyűrűkbe. Figyelmes lett egy darab spárgára, mely a betonon végigtekerőzve, eltűnt az útszéli gizgazban. Ezt óvatosan kikerülte, és odaszólt Tótéknak:- Vigyázat! Ne lépjenek rá!Később, amikor egy cserkészcsapat jött szembe, s a parancsnokuk váratlanul a sípjába fújt, beállt egy út menti fa mögé.- Hogy mernek ezek a kölykök fütyörészni? - kérdezte dühösen.Kisvártatva, amikor folytatták útjukat, megjegyezte:- Mindig elfelejtem, hogy itthon vagyok.Már érkezéskor fáradt volt. Ez a hosszú séta, a vele járó ijedelmekkel, még jobban kimerítette. Amikor Tóték házához érkeztek, már alig állt a lábán. Egy pillantásra sem érdemesítette Mariska híres dáliáit, sem az üveges verandáról nyíló gyönyörű kilátást, még az egész házat betöltő fenyőillatot se vette észre. Tehetetlenül tűrte, hogy a házigazda meg a felesége levetkőztessék, pizsamába öltöztessék, ágyba fektessék. Alighogy lefeküdt, mély álomba zuhant, melyből csak napszálltakor ébredt föl.Amikor a szeme már lecsukódott, az álom küszöbéről még odaszólt Mariskának:- Kedves Mariska, ha esetleg egy pópának öltözött öregasszony lépes mézet akarna sóra cserélni, legyen szíves, lövesse főbe.- Minden rendben lesz, mélyen tisztelt őrnagy úr - nyugtatta meg Tótné.Lábujjhegyen kilopakodott a verandára, s könnybe lábadt szemmel felsóhajtott:- Szegény drágám!- Mennyit szenvedhetett! - tette hozzá Ágika.Ő is a könnyét nyelte. Csak Tót állt komoran, részvétlenül. Valami bizonytalan érzés motozott benne.- Csak azt szeretném tudni, hogy mi baja velem - morogta.- Te szereted az ördögöt a falra festeni, édes, jó Lajosom - mondta a felesége.- Már nézni se merek sehová, mert csak felingerlem vele - töprengett Tót.- Majd megszeret! - bátorította Mariska. - Csak aludjon egy jót! Csak szedje össze magát egy kicsit! Hiszen téged mindenki szeret!Tót csak a fejét csóválta, mint aki nem sok jóval biztatja magát. S mintha kételyeinek visszhangja volna túlnan, Ciprianiék kertjében, a professzor Hektor nevű díjnyertes farkaskutyája vészjóslóan felvonított. MÁSODIK FEJEZETVarró őrnagy késő délutánig aludt.Tótnénak és Ágikának tele volt a két keze munkával. Miközben ők sütöttek, főztek, mostak, vasaltak, addig a ház ura a látogatókat fogadta. Sokan, akik a délelőtti bevonulást elmulasztották, látni szerették volna az őrnagyot. Tót lábujjhegyen a betámasztott ajtóhoz vezette őket, rést nyitott rajta, és suttogva szólt:- Tessék csak nyugodtan nézelődni.Nem siettette az érdeklődőket. Mindenki jól szemügyre vehette az alvó vendéget; így Bakos kisasszony, a tanítónő, Tomaji plébános úr, Sóskúti Sándor, az aggregátor gépésze és sokan mások. Utolsóul Lőrincke jelent meg, a szomszédban lakó vasutas, aki Tótnak még vasutas korából állítólag jó barátja, valójában azonban irigye volt.Irigységét megkettőzte, hogy egy balsikerű tolatás következtében egész felsőteste (a bal karját leszámítva) gipszben volt, s ettől a bőre állandóan viszketett. A viszketés rossz tanácsadó. Lőrincke már délben, az őrnagy érkezésekor, azzal keltett feltűnést, hogy tüntetően becsukta házának zsaluit. Most azonban ő is megjelent, még egy üveg kövidinkát is hozott, talán abban a reményben, hogy ébren találja a vendéget, elborozgat, összebarátkozik vele, és esetleg átcsábítja magához. De ő se jutott tovább a küszöbnél. Ott megállhatott, s megnézhette az őrnagyot, habár e szögből csak a jobb lába meztelen talpa volt látható. Lőrincke azonban úgy tett, mint aki ettől is el van ragadtatva.- Milyen helyes, kicsi lába van! - jegyezte meg.- Nagyon rendes láb - igazította ki Tót, a gyanúperrel élve.- Nem mondtam, hogy nem rendes - suttogta az irigy szomszéd.- Mintha kicsinyletted volna.- Dehogy kicsinylettem - tiltakozott a szomszéd, akiből már kezdett kiütközni rossz alaptermészete. - Én csak egy kicsit csodálkoztam, hogy egy emberi láb ilyen is lehet.- Milyen ilyen?- Nem szóltam semmit - alakoskodott a vasutas. - Ez egy teljesen normális és egészséges láb.- Te csak ne okoskodj! - torkolta le Tót, miközben halkan becsukta az ajtót. - Minden őrnagynak ilyen a lába.A tövis azonban már benne volt. Visszajött, bekandikált, nézte az őrnagy talpát, mely mintha csakugyan nem egy emberi testnek lett volna tartozéka... Hanem minek? Talán egy gyíknak vagy más hidegvérű lénynek, vagy egy olyan teremtménynek, amilyennel neki még nem volt találkozása... Gyorsan becsukta az ajtót, lefeküdt a nyugágyba, ahol szerencsére elnyomta az álom.Amikor az őrnagy felébredt, addigra Mariska kimosta, megszárította és kivasalta az egyenruháját, kifényesítette gombjait és rangjelzéseit, Ágika pedig - amennyire lehetett - a csizmáját pucolta ki egy puha ronggyal, saját leheletével és nyálával, ahogy az újszülött kiscsikót nyalogatja tisztára az anyja. Órákba telt, de az elnyűtt, repedezett bőrű csizma fényesen csillogott az őrnagy lábán, amikor újra megjelent körükben.Borúsnak látszott.- A disznótoros kolbászhoz le kell darálni a húst? - kérdezte.- Le - mondták Tóték.- Azt álmodtam, hogy elraboltak a partizánok. Éreztem, hogy ledarálnak, és éreztem, hogy ropogok a fogaik között.- Jaj Istenem! - szörnyedt el Mariska. - Pörzsölték is a mélyen tisztelt őrnagy urat?- Az volt a legrosszabb - mondta az őrnagy. - Pedig máskülönben elég jól aludtam.Ez meg is látszott rajta. Nemcsak a ruha lett tetszetősebb, hanem a viselője is nyugodtabb. Tekintetéből eltűnt az űzöttség, hangja frissen, ércesen szólt. Jó étvággyal evett, ragulevest, csirkét, kompótot. Vacsora után a kedve is földerült, és látni kívánta Tóték háza táját.Hogy örültek Tóték, amikor a vendég megcsodálta az erdőborította Bábonyt és a kies fekvésű bartalaposi völgyet! Mindent észrevett. Megdicsérte a lakás tisztaságát, a kert gondozottságát s a szobákat betöltő fenyőillatot.Ettől egészen elérzékenyült.- Kedves Tóték - mondta, miután visszatértek az üveges verandára -, nagyon örülök, hogy elfogadtam a meghívásukat. Kilenc hónapos, úgyszólván állandó büdösségben eltöltött frontszolgálat után máris úgy érzem magam, mintha újjászülettem volna.Fölemelte poharát, és a távol levő Tót Gyula egészségére ürítette. Most Tótékon volt az elérzékenyülés sora.- Mi is boldogok vagyunk - mondta akadozó hangon Mariska -, hogy el tetszett fogadni a meghívásunkat. Pedig akkor nem is álmodtunk róla, hogy a fiunknak ilyen áldott jó parancsnoka van.- Őmiatta nem kell aggódniuk - jelentette ki az őrnagy. - Ígérem, hogy mihelyt beköszönt a hideg évszak, magam mellé osztom be, a jól fűtött zászlóaljirodára. Ott nemcsak a hideg ellen lesz védve, hanem az életét se fenyegeti veszély.Barátságosan biccentett, s a szobájába vonult.Tóték szólni sem tudtak. Hosszú hetek izgalmai, a készülődés tömérdek fáradsága, a Gyuláért való örök aggódásuk, íme, most világra hozott valamit, ami egyszerre volt a rügy, a virág és a gyümölcs.- Látod, látod, édes, jó Lajosom - sóhajtott föl Mariska -, egy kis jóakarattal csodát lehet művelni.Már besötétedett. Mariska az urához húzódott, és magával vonta Ágikát. Néhány boldog percet töltöttek el így; fejük fölött szikrázott a csillagporos augusztusi éj, s a Bábony, mint egy óriási, zöld tüdő, esti hűvösséget lehelt rájuk. A szobából kihallatszottak az őrnagy lassú és nyugodt lépései. Örültek, hogy itt van a közelükben, kétszer is vett a töltött csirkéből, élvezte a finom fenyőillatot,... Gyula, Gyula, csak te lásd ennek hasznát! Csak elég meleg legyen a zászlóaljirodában. Csak odáig el ne merészkedjenek a partizánok. Gyula, Gyula, csak ne legyen bajod. Gyula, Gyula, csak te meg ne fagyj.Egy kis negyedórát szellőzködtek így, néma csöndben, mert azt hitték, hogy a vendég aludni tért. Őket is kimerítették a nap izgalmai; Mariska már ment volna lefeküdni, amikor Tótnak eszébe jutott, hogy elszív egy rövid szivart.Bement érte, rágyújtott, élvezettel szívta le a füstöt. Szerette az élet apró örömeit, az est hűvösségét, a karosszék kényelmét, övéinek közelségét, a szivarfüst összehúzó ízét. Olyankor, amikor ezek a jó érzések egymásra torlódtak, nyújtózni és nyögni szeretett. Ilyenkor a legtöbbször az anyját emlegette.Most is jól megropogtatta az ízületeit, és felnyögött:- Jaj, anyám, anyám, szegény, jó anyám, miért hagytál el engem!Ekkor nyújtózott és nyögött utoljára ebben a két hétben, mert tüstént felpattant az ajtó, és ott termett az őrnagy.- Mi a baj? - kérdezte riadtan. - Megsebesült valaki?- Nem történt semmi - nyugtatta meg a vendéget kissé röstelkedve Tót.- Mintha nyögést hallottam volna.- Az én voltam - mondta Tót.Elmagyarázta, szégyenlősen mosolyogva, hogy neki a nyújtózkodás csak afféle szokása. Az is, hogy nyújtózkodás közben jajgat. Ennek azonban semmi jelentősége. Ő olyankor jajgat, amikor jól érzi magát.- Ennek igazán örülök - mondta az őrnagy.Végigmérte Tótot, és visszament a szobájába. Tóték ott maradtak. Hamarjában nem tudták, mit csináljanak, de sokat úgyse tehettek volna, mert újra megjelent az őrnagy. Kétszer körülsétálta Tótot, aztán megkérdezte:- Nos, mi újság?- Semmi különös, mélyen tisztelt őrnagy úr.- Még mindig olyan jól érzi magát?- Nincs okom panaszra - mondta Tót.- És mitől érzi olyan jól magát?- Hogy mitől? - tűnődött Tót. - Csak úgy.Az őrnagy figyelmesen végignézett rajta, amitől zavarba jött, és csak aprókat mert szívni a szivarján, míg a vendég vissza nem vonult a szobájába. Kisvártatva azonban újra kijött, újra Tótot kezdte nézni.- Történt valami?- Nem történt semmi.- De hiszen nem ég a szivarja.- Ja igaz - vallotta be Tót. - Eloltottam.- És voltaképpen mit csinál itt a verandán?- Csak levegőzök.- Más semmit?- Hát nem nagyon - ismerte el egy kis gondolkozás után Tót.Hogy e magyarázat kielégítette-e a vendéget, azt nem sikerült megállapítani. Tény, hogy az őrnagy most sietősebb léptekkel rótta a szobáját, és jóval hamarább tért vissza, mint az előbb.- Mondja, Tót - fordult a házigazdához, aki összerezzent. - Nincs kedve egy parti sakkot játszani?- Sajnálom, őrnagy úr. Nem tudok.- Inkább lórumozzunk?- Nem ismerem a kártyákat - röstelkedett Tót.- Akkor dominózni fogunk.Már lélegezni is csak egészen aprókat mert.- A dolog úgy áll - magyarázta -, hogy nem értek semmiféle társasjátékhoz.Az őrnagy most már alig leplezett rosszallással tért vissza szobájába. Már járkálni se hallották. Egy moccanásnyi nesz se szűrődött ki a szobából, ami nagyon nyomasztón hatott Tótékra. Meg se mozdultak, mintha megbűvölte volna őket a benti csönd, és elkerülték egymás tekintetét.Ezúttal csak hosszú percek múltán nyílt ki az ajtó. Tót székestül próbált meghátrálni, mert a vendég odaállt eléje, és szúrós tekintettel nézte.- Kedves Tót - mondta. - Remélem, nem feszélyezem magát?- Egy csöppet sem - mondta Tót.- Akkor beszéljünk nyíltan. Nem hiányzik magának valami?Tót gondolkozott.- Csak a meggyfa szipkám - mondta aztán. - De majd faragok másikat.- Nem tárgyi értelemben gondoltam. Én a tevékenység hiányának káros következményeire céloztam.Tót megzavarodott. A feleségére nézett, aki azonban szintén várakozó kifejezéssel nézett vissza rá, mintha tőle várná a magyarázatot.- Látom, nem értik - állapította meg Varró őrnagy. - Nézzék, Tóték. Egy sötét szobában a legkisebb zaj is megsokszorozódva hangzik. No mármost, a semmittevés úgy hat a szervezetre, mint a sötétség a hallószervekre. Felerősíti a belső neszeket, káprázatokat okoz a látómezőn, zakatolást idéz elő az agyban. A katonáimmal, ha nincs semmilyen elfoglaltságuk, mindig levágatom és visszavarratom a nadrággombjaikat. Ettől tökéletesen megnyugszanak. Remélem, értik, mit akarok mondani?Tóték összenéztek, még tanácstalanabbul, mint az előbb. Némi habozás után Mariska megjegyezte:- Ha a mélyen tisztelt őrnagy úrnak le vannak szakadva a gombjai, azokat szívesen felvarrom.- Maguk teljesen félremagyarázzák a szavaimat - legyintett az őrnagy elégedetlenül. - Legalább azt mondják meg, van-e véletlenül egy darab cukorspárga a háznál, ami jól össze van gubancolódva.- Az biztosan akad - derült föl Mariska. - Miért van rá szüksége a mélyen tisztelt őrnagy úrnak?- Mert ki akarom bogozni! - mondta a vendég idegesen. - Én nem bírok olyan tétlenül élni, mint maguk.- Hát miért nem tetszik szólni? - kiáltott föl csengő hangján Ágika, aki - nem először - jobban átlátott a helyzeten, mint a felnőttek. - Hiszen mi ketten, az anyu meg én, sohasem szoktunk ölbe tett kézzel ülni.- Hát mit csinálnak?- Ilyenkor estefelé, amikor nincs jobb dolgunk, dobozokat szoktunk hajtogatni.Az őrnagy szeme fölcsillant.- Dobozokat? - ismételte. - Roppant érdekes! - kiáltott föl. - Miféle dobozokról van szó?*Az Egerben működő Sanitas-kötszergyárnak a háborús események folytán megsokszorozódott a termelése. Ehhez azonban csak egy dobozgyártó automatája volt; a sok gézt, mullpólyát, vattát nem volt mibe csomagolni. Így jutott egy csomó kisember - még félzsidók is - egy kis könnyű házimunkához.Tóték a kötszergyártól kapták a kartonlapokat, melyeket aztán Mariska az előrajzolt minta után bevagdosott, Ágika pedig összehajtogatott. A házigazda ilyenkor csak ült, szivarozott, és gyengéden mosolyogva nézte őket. Ha későre járt, el is szundított egy kicsit; ilyenkor Mariska vigyázott, hogy zajt ne üssön a margóvágóval. A margóvágó onnan kapta a nevét, hogy a könyvkötők hasonló készséggel vágják le a lapszéleket; egyébként Tót eszkábálta össze néhány deszkából és egy kimustrált konyhakésből, hogy Mariska könnyen kivághassa a kartonokból a dobozformákat.Az, hogy Tót is részt vegyen a munkában, eddig eszükbe se jutott. Egy községi tűzoltóparancsnok méltóságával nehezen fért volna össze ez a női kezekhez illő pepecselés.*Varró őrnagy azonban nem féltette a tekintélyét.Kedvtelve nézegette a nagy, ropogós kartonlapokat. Izgatottan figyelte, ahogy a margóvágót odacsavarozzák az asztalra. S amikor elkezdődött a hajtogatás, úgy felbuzdult, hogy rögtön odahúzott magának egy széket. A háziak udvarias tiltakozását leintette, és nagy odaadással, irigylésre méltó ügyességgel kezdte összehajtogatni a dobozokat. Később, egy kis gyakorlatozás után, a margóvágó kezelését is elsajátította.- Milyen áldott keze van! - álmélkodott Mariska.- Többet végez, mint mi ketten! - jegyezte meg Ágika.Hallotta ezt az őrnagy? Nem hallotta? A szempillája se rebbent, csak a keze járt, mintha egy mozdulatot se volna szabad elmulasztania. Mindenki elhallgatott, dolgozott. Csak amikor már egy szép rakás dobozzal elkészültek, pillantott az őrnagy Tótra.- És kedves Tót úr? - érdeklődött. - Maga nem tart velünk?- Én? - lepődött meg Tót.És elmosolyodott. A nők fölnevettek e képtelen gondolatra. Az őrnagy azonban se nem mosolygott, se nem nevetett, hanem unszolni kezdte a házigazdát, hogy legalább egy dobozzal próbálkozzék meg.Tót kisvártatva engedett, de az a torz, dobozra alig hasonlító valami, amit nagy üggyel-bajjal összehajtogatott, mindjárt össze is roppant a kezében. Akkora tenyere volt, mint egy palacsintasütő.- Á - mosolygott. - Nem nekem való ez.- Miért nem?- Nincs kézügyességem.- Nekem sincs sok - mondta az őrnagy -, de azért úgy-ahogy meg tudom csinálni.Az ember néha (pl. felindult állapotában) egészen mást mond, mint amit szeretne. Tót azonban teljesen nyugodt volt, és nemcsak most, hanem még hetek múlva is esküdözött, hogy az őrnagy szavaira, igen választékosan, sőt majdnem alázatosan, a következőt válaszolta:- A mélyen tisztelt őrnagy úr nagyon is jól csinálja!E szavaknak nem várt hatásuk lett.Varró őrnagy először rámeredt Tótra. Aztán elsápadt. A szeme egészen szűk lett, kezéből kiesett a doboz. Ingerülten felpattant, és rákiáltott Tótra:- Követelem, hogy ismételje meg, amit mondott!- Azt mondtam - ismételte meg Tót -, hogy a mélyen tisztelt őrnagy úr nagyon jól csinálja!- Hallották ezt? - fordult a két nő felé az őrnagy. Aztán a felháborodástól kipirulva ráförmedt Tótra. - Milyen jogon mer maga engem "szőrnagynak" szólítani? Én őrnagy vagyok, és figyelmeztetem, hogy ilyen sértésért a fronton főbelövés jár!Erre csönd lett. Olyan csönd, hogy azt nem is lehet leírni. Ilyen csönd lehet abban a sírban, ahol egy süketnéma van eltemetve. Megszólalni sem merészelt senki, tudván, hogy ezzel még csak összekuszálná az amúgy is bonyolult helyzetet.Tudniillik nemcsak az őrnagy volt megsértve (teljes joggal), amiért "szőrnagynak" szólították.Megsértődött Tót is (szintén joggal), mert szentül hitte, hogy "őrnagyot" mondott. Súlyos megalázás, amikor így kicsavarják a legjobb szándékkal mondott szavakat.De meg volt zavarodva Mariska is. Ő ugyan "őrnagyot" hallott, ami nem is lehet másképp egy olyan asszonynál, aki tiszteli, becsüli és szereti az urát. Csakhogy Mariska az őrnagyot is tisztelte... Így hát csak ült, riadt tekintetét hol az egyikre, hol a másikra vetve.És Ágika? Ő csak az apját nézte, és rózsás arcán egy fokkal sötétebbek lettek a rózsák. Ágika ugyanis se "őrnagyot", se "szőrnagyot" nem hallott. Ágika úgy értette, hogy az édesapja "tepsifejű"-nek titulálta az őrnagyot. Itt valami nincs rendben.A természet a gúny tövisét oltja a gyermekekbe apáik hibái iránt. Ágika azonban kivételes eset; egy az ezerből. Ő tehát, habár tisztán hallotta a "tepsifejűt", inkább nem hitt a fülének, mintsem hogy rajongásig szeretett apját marasztalja el. Sőt, még föl is állt, s az izgalomtól cérnává vékonyult hangon így szólt:- Ezt ne tessék mondani! Az én apum száján ki se jön egy ilyen csúnya szó!- Úgy van! - kapott az alkalmon Mariska. - Csak félreértés történhetett. Az én uram még sose bántott meg senkit. Ugye, édes, jó Lajosom?- Soha! - mondta Tót, akit a félreértés szemmel láthatóan megrendített. - Egyszer előfordult, hogy Cipriani professzor úr feleségét összetévesztettem a madárijesztővel, és udvariatlanul hátat fordítottam neki. Ez azonban tévedésből történt. Az őrnagy urat viszont még tévedésből se tudnám megbántani.Az őrnagy megingott.- Lehet, hogy rosszul értettem - mondta aztán. - De nem szeretném, ha ez még egyszer előfordulna.Tóték föllélegeztek. Fogadkoztak, hogy ez nem fog többé előfordulni. Az őrnagy megnyugodott.- Felejtsük el az egészet, kedves Tót - mondta nagylelkűen -, és lássunk hozzá a dobozoláshoz. Minden percért kár.Leültek. Tót is. Ugyanaz a Tót, aki az imént még lefitymálta és asszonypepecselésnek nézte ezt a munkát, most örült, hogy dobozolhatott... Pedig senki se hívta; épp csak hogy helyet szorítottak neki. Persze, akárhogy vigyázott, csupa félresikerült, pofoncsapott doboz került ki a keze alól, de szerencsére ezen se akadt föl senki, legföljebb elnézően összemosolyogtak.Helyreállt a béke. Hosszú negyedórákig senki se beszélt, csak a margóvágó friss kattogása hallatszott.Később friss levegő jött a hegyekből. Szemközt, a Bábony tisztásain a gyantaszüretelők tűzrakásai hunyorogtak. Tóték ezt se látták. Mindenről elfeledkezve vágták és hajtogatták a dobozokat. Egy óra múlva az őrnagy udvariasan érdeklődött:- Nem álmosodtak el?Tót, akinek majd leragadt a szeme, megnyugtatta az őrnagyot, hogy esze ágában sincs lefeküdni.Tovább dobozoltak. Egy idő múlva az őrnagy megismételte az előbbi kérdést. Tóték egybehangzóan azt állították, hogy nem álmosak.A harmadik kérdésre Mariska, akinek bal szeme erősen viszketni kezdett, azt válaszolta, hogy ha az őrnagy úr pihenni vágyik, akkor ők is készek abbahagyni a munkát.- Dehogyis vágyom pihenni! - mondta az őrnagy. - Sajnos, nagyon rossz alvó vagyok.- Ettől az éles hegyi levegőtől még álmatlanságban szenvedő vendégeink is elálmosodtak - jegyezte meg Tót.- Nekem az se használ - legyintett Varró őrnagy. - Én a legszívesebben reggelig hajtogatnám a dobozokat.A koránfekvéshez szokott Tót kezében szétroppant egy doboz. Arcvonásai a fáradtságtól amúgy is összezilálódtak; ijesztő tekintettel meredt az őrnagyra. Ekkor azonban Mariska bokán rúgta, amire Tót - nagy erőfeszítéssel - elmosolyodott.- Én is csak most kezdek belejönni - mondta.És tovább dobozoltak.*Tábori lapÉdes szüleim és Ágika! Itt vagyunk Kurszkban. Sietve írok, mert most megyünk a fürdőbe, és aztán igyekeznünk kell haza. Még gyorsan figyelmeztetni akarom kedves mindnyájukat, hogy ne felejtsenek el vendégük esti szórakozásáról gondoskodni. Ő ugyanis megrongált idegállapota következtében nem éjszaka alszik, hanem nappal. Sötétedéskor, amikor a legfenyegetőbb a partizánveszély, társaságra vágyik, és mi kártyázással vagy más játékokkal szoktuk elűzni unalmát. Ilyenkor nem szereti, ha valaki aludni megy, sőt, az álmosság legkisebb jele is felbosszantja. Kérem, gondoljanak rám, és igyekezzenek a kedvébe járni.(Elkésve érkezett)*Negyed kettőkor Tót Lajos elásította magát. Máskor is ásított már, s ennek nem voltak különösebb következményei. Most azonban fölrezzent arra a furcsa csöndre, mely ásítását követte. Persze, eddig is csönd volt; most azonban, ebben a csöndben Tótot valami hűvös burok vette körül. Mindenki őt nézte. Ő is szerette volna megnézni magát, de nem lehetett.Az őrnagy, aki a margóvágót kezelte, végre megszólalt.- Mi történt, kérem?- Ásítottam - vallotta be Tót.Megint csönd lett. Őt nézte mindenki. Senki se mondta, hogy nem lett volna szabad ásítania. Tót azonban már tudta, hogy ez hiba volt.- Én vagyok a hibás - mondta egy idő múlva az őrnagy, aki inkább szomorúnak, mint sértődöttnek látszott. - Azt hittem, maguknak is jólesik ez a kis munka.- De hiszen én nem vagyok álmos - védekezett Tót.- Hát akkor miért ásított?- Nálam - magyarázta Tót - az ásítás nem az álmosság jele.- Talán most is jól érzi magát? - kérdezte ingerülten a vendég. - Talán ásítani is azért ásított, mert jól érzi magát?- Hát persze - mondta Tót.- Ez nála így van - erősítgette Mariska.- Apa már ilyen - mondta Ágika is.Az őrnagyot nem volt könnyű meggyőzni.- Mondja meg őszintén, mit szeretne csinálni - kérdezte Tótot.- Dobozolni! - jelentette ki Tót, ellentmondást nem tűrő hangon.- Ha ennyire ragaszkodik hozzá, akkor folytathatjuk - egyezett bele a vendég.Tovább vágták és hajtogatták a dobozokat. Lassan fényüket vesztették a csillagok, s a Bábony oldalában hamvukba haltak a gyantaszedők tábortüzei.- Későre jár - állapította meg az őrnagy. - Még most sem akar lefeküdni?- Hát én nem - mondta Mariska.- Én se - mondta friss hangon Ágika.Tót is tiltakozott, de belőle csak egy gurgulázó hang jött ki, mert már nehezen forgott a nyelve. Tovább dobozoltak.Varró őrnagyon nyoma se látszott a fáradtságnak. Ágika keze is fürgén mozgott, mert az ilyen korú lányok legszívesebben sose feküdnének le aludni. Mariskának már zsibbadoztak a tagjai; a lábát például már nem érezte, de a keze, szerencsére, még engedelmeskedett neki. A legrosszabb bőrben Tót volt. Agya zúgott. Érzékszervei megszűntek működni. Hallucinált. Egyszer előrehajolt, mert az volt az érzése, hogy a verandán átrobogott egy gyorsvonat. Kezéből már nem dobozok, hanem összegyúrt papírgombócok kerültek ki.Felkukorékolt egy kakas. Nem hallotta. Felderengett a hajnal, és körös-körül kifehéredett a sötétség. Ezt se vette észre. Varró őrnagy azonban hirtelen abbahagyta a munkát.- Megvirradt - mondta. - Menjünk lefeküdni.Mindenki fölállt, csak Tót maradt ülve. Gépiesen összemorzsolta a kész dobozokat.- Igazán kellemes időtöltés volt - mondta az őrnagy.- Mi is nagyon jól éreztük magunkat - mosolygott Mariska.- Remélem, holnap folytathatjuk.- Okvetlenül - mondta Mariska.- Szép álmokat - búcsúzott a vendég.- Jó éjszakát - köszönt el Mariska akadozva, mintha nem találná a nyelvét a szájában.A vendég bement a szobájába, ők azonban ott maradtak, mert más lehetőség nem jutott eszükbe. Egyáltalán semmi se jutott az eszükbe. Tótnak lassan előrekókadt a feje, de a szemét elfelejtette becsukni, csak nézett maga elé, üres, üveges tekintettel, ahogy a főtt hal szeme néz a hallevesben. Aztán ráhanyatlott az asztalra, és horkolni kezdett.Mariska és Ágika nagy nehezen föltámogatták a székből. Az óriás test ide-oda ingott közöttük, aztán úgy zuhant az ágyba, mint egy oszlop, mely kidől.Kelőben volt a nap. HARMADIK FEJEZETVolt Tótéknak egy piros kötésű, féltve őrzött emlékkönyvük, melybe a szobabérlők szokták beírni hálasoraikat. Néhány bejegyzés:
Néhai jó férjem halála óta tartó kínzó álmat- és étvágytalanságom mintegy varázsütésre megszűnt az itt honoló hegyi levegő jóvoltából.Özvegy Morvai Gusztávné
E ház a csend szigete, ahol a lármát nem kedvelő ember megpihenhet.Filatori Aladár operaházi üstdobos
Miközben a nemzet élethalálharcát vívja a vörös bolsevik rémmel, az itt tapasztalt páratlan vajas koszt új erőt adott a küzdelemhez!Kászonyi Ferenc
Compagnie Internationale des
Wagons Lits, kalauzRöslein, Röslein, Röslein fein
Röslein auf der Heide!Hammermann G. Károly
Sertésvágóhíd
Tót a kimerítő éjszaka után a legszívesebben átaludta volna a napot. Csakhogy az élet még egy őrnagy kedvéért sem áll meg. Ma is meg kellett írni a tűzrendészeti jelentését, vizet hordania az artézi kútról, bejárnia az egész körzetet, fát vágnia a plébánosnál, kimeszelnie Ciprianiék teniszpályáját, és így tovább. Ágika tejet hozott, bevásárolt, a baromfit látta el, Mariskát pedig a féltett vendég ellátásán kívül kismosás várta a professzoréknál, padlókefélés Tomaji főtisztelendő úrnál, hogy csak a legfontosabbat említsük mindennapos teendői közül.Ráadásul Tóték napirendje Varró őrnagy érkezésétől kezdve fejtetőre állt. Minthogy a vendég délután ébredt, ebédidőben reggeliztek. A mostani ebédet régebben vacsorának hívták, a mostani vacsorát viszont nem hívták semminek, mert azelőtt ők már az igazak álmát aludták olyankor.Tót tehát, amikor az első reggelen, másfél óra alvás után, többszöri szólongatás és rázás után kinyitotta a szemét, nyomott hangulatban, testben-lélekben összetörve meredt maga elé. Lepergette az előző nap emlékeit, s elképzelve a következő napokat, bosszúsan szólt:- Attól félek, ennek nem lesz jó vége, Mariskám.Az asszony egy csésze langyos tejet adott neki, s vigasztalásul kezébe nyomta a piros kötésű emlékkönyvet. Felidézte, milyen rossz idegállapotban érkeztek Mátraszentannára Hammermann G. Károly, özvegy Morvainé és a többiek, de e jótékony környezetben hamarosan lábra álltak. Nem is beszélve Host Frigyesről, egy idős festőművészről, aki év közben a Bazilika kupolájának freskóit restaurálta, s eközben a kupola és a freskó egymásnak ellentmondó térhatásai úgy megzavarták a fejét, hogy teljesen elvesztette az egyensúlyérzékét. Amikor Tótékhoz megérkezett, azt képzelte, hogy lába előtt meredeken lejt a föld, s csak úgy tudott a szobán végigmenni, ha az ajtókilincshez kötözött kötélbe kapaszkodott. De a jó hegyi levegő nála is megtette a magáét!Ő ezt írta az emlékkönyvbe:Kötél nélkül, jó kedélyállapotban távozom e gyönyörű helyről!Milyen súlyos állapotban volt a festő, érvelt Mariska. Pedig csak a Bazilika kupolájából jött Mátraszentannára. Az őrnagy azonban a frontról érkezett. Nem szabad elcsüggedni; ha lassan is, de neki is visszaáll majd az egészsége... Tót nem nagyon hitt ebben a javulásban.- Jó, jó - morogta. - De mi lesz, ha minden éjszaka dobozolni fogunk? Alvás nélkül nem lehet élni, Mariska.Azt, hogy minden éjjel dobozolni fognak, jól sejtette Tót, viszont nem számolt az emberi természet alkalmazkodóképességével. Persze, az ideális az, ha valaki nyolc órát alszik egyhuzamban, de ha lopott negyedórákat, tízperceket szundít, az majdnem olyan pihentető. Kiderült, hogy el lehet bóbiskolni a szatócsnál, mialatt a szódát kiméri, öntözés közben Ciprianiék híres tulipánjai között, míg a forró leves ki nem hűl, míg a kávé föl nem forr, sőt, még az asztal alatt is lehet aludni egy negyed percet, ha véletlenül alája gurult valami. Később az is kiderült, hogy a dobozhajtogatásba se muszáj belerokkanni.A vendég ugyanis, Tóték nagy örömére, a második éjszakától kezdve teljesen a margóvágó készüléknek szentelte magát. Minthogy mindegyik kartonlapon nyolc bevágást kellett csinálnia, hamarosan lemaradt a hajtogatók mögött, hiszen hárman voltak ellene. Föl se nézett a munkából, de hiába igyekezett, Tóték apránkint kezdtek lélegzethez jutni.Kezdetben csak a kezüket pihentették egy kis ideig. Aztán behunyták a szemüket, és orron át lélegzettek, ami szintén nagyon pihentetőnek bizonyult. Az őrnagy se nem hallott, se nem látott, s ettől Tóték bátorságra kaptak. A végén már kitettek egy nyugszéket a kerti tuják közé, és okos beosztással, fölváltva tünedeztek el.- Pardon, bocsánat - mondta valamelyikük, mintha egyéb dolgát akarná végezni, s egy negyedórácskát szundikált a kert hűvösében.Varró őrnagy közben a kés alá igazgatta a kartonokat, fölemelte a kart, s vágott, vágott. Még az se szúrt neki szemet, hogy harmadnap Tóték már párosával mentek el, hiszen mihelyt visszaértek, játszva behozták a lemaradást. Úgy látszik azonban, valamit mégiscsak gyaníthatott, mert egyszer, amikor pedig mindhárman az asztalnál ültek, s Tót épp csak hogy elandalodott valamin, hirtelen félbeszakította a munkát.- Mi történt, kérem? - kérdezte.- Semmi különös - mondta Tót.- Hát akkor mit néz?- Berepült egy lepke.- Milyen lepke?- Két sárga folt van rajta és három piros - közölte Tót.- És maga ilyesmivel foglalkozik, kedves Tót?- Éppen csak odanéztem - mondta Tót.- Éppen csak odanézett! - ismételte ingerülten az őrnagy. - De közben arra gondolt, hogy jó volna megfogni és agyonütni.Tót meghökkent.- Miből tetszik ezt gondolni, mélyen tisztelt őrnagy úr?- Így történt, vagy nem így történt? - kérdezte az őrnagy.- Épp csak megfordult a fejemben ez a gondolat - ismerte be Tót.- Sejtettem! - kiáltott föl az őrnagy.Járkálni kezdett, rá-rápillantva Tótra, aki lesütötte a szemét, és behúzta a nyakát, habár nem tudta pontosan, mit követett el. Ezt azonban a vendég hamarosan megmagyarázta.- Nézzék, Tóték - mondta lefojtott indulattal. - Én ugyan nagyon hálás vagyok a vendégszeretetükért, de ez így nem mehet tovább. Ha közben mindnyájan másra gondolnak, akkor az, amit itt csinálunk, teljesen hiábavaló erőpocsékolás.Csönd lett. Tót már tudta, hogy rossz fát tett a tűzre, csak azt nem tudta, miképp tehetné jóvá hibáját.- Én mindenben igazat adok a mélyen tisztelt őrnagy úrnak - jegyezte meg alázatosan -, de azt hiszem, nem lehet megakadályozni, ha az embernek eszébe akar jutni valami.- Hogyne lehetne! A kutya négylábú állat, de mégsem akar egyszerre négyfelé szaladni. Vagy maga látott már négyfelé szaladó kutyát?Tót rövid gondolkodás után felismerte, hogy ilyen kutyát még nem látott.- Az öcsémék úgyis meg vannak bántva, hogy nem náluk töltöm a szabadságomat. Ha azt akarja, hogy itt maradjak, akkor legyen rajta, nehogy megismétlődjön az előbbi eset.Tót kijelentette, hogy ő minden áldozatra kész, de a teendőit nem látja egészen világosan.- Úgy látszik, egy kissé nehezen értjük meg egymást - jegyezte meg bosszúsan az őrnagy. - Mondok egy példát. Vegyük a táplálkozást. Enni, ugyebár, maga is szokott?Tót azt mondta, szokott.- Nos, miből áll az? Evés, rágás, nyálképződés, nyelés. Egy összefüggő folyamat, amelyet nem akaszt meg semmi. Az érthetőség kedvéért mondok még egy példát. Ismeri a Himnusz-t, kedves Tót?Tót azt mondta, ismeri.- El is tudná mondani az első sorát?- Isten áldd meg a magyart - mondta Tót.- Helyes - biccentett az őrnagy. - Eszébe jutott valami?Tót azt válaszolta, hogy semmi se jutott az eszébe.- Erre akartam magát rávezetni - mondta az őrnagy. - Remélem, most már világos a dolog?Tót kijelentette, hogy sok minden megvilágosodott előtte, egyes részletek azonban homályban maradtak.- Teremtsünk világosságot! - mondta az őrnagy.Ezúttal a zászlóalját hozta föl példának. Ott ő azt tapasztalta, hogy az átmeneti tétlenség veszélyesebb, mint a teljes semmittevés; aki ugyanis abszolúte nem csinál semmit, az legalább organizálni tudja a gondolatait, ha azonban valaki hol csinál valamit, hol nem, az a szünetek ideje alatt a saját gondolatainak játékszere lesz. Ez történt Tóttal meg a pettyes lepkével.- Eddig megértették a gondolatmenetet? - érdeklődött a vendég.Ágika azt mondta, meg. Tót azt mondta, majdnem. Mariska nem mondott semmit, csak sóhajtott. Ó, Gyula.- Akkor leegyszerűsítem a kérdést - mondta Varró őrnagy, szinte kimeríthetetlen türelemmel. - Maga, kedves Tót, bátran figyelmen kívül hagyhatja ezeket az elméleti fejtegetéseket. A maga dolga csak az, hogy kiiktassa a dobozhajtogatás közben jelentkező hézagokat. Azt hiszem, ez nem okoz különösebb nehézséget. Talán van is már valami javaslata, kedves Tót.Egy kis csönd lett. Tót letörten meredt maga elé. Mariska elfordult, mert könnyes lett a szeme. Pánik lett úrrá Tótékon, kivéve a család legfiatalabb tagját.- Hát ez igazán egyszerű! - kiáltott fel csengő, növevény hangocskáján. - Szerintem ez a margóvágó kicsi, és az őrnagy úr ezért nem tud minket utolérni.- Bravó! - mondta elismerően az őrnagy. - A maga kislányának arany esze van. A többi már gyerekjáték, kedves Tót.Eközben megvirradt. Az őrnagy jó éjszakát kívánt, és bement lefeküdni. A közhit szerint a vasutasok és a tűzoltók bármikor tudnak aludni; Tótnak azonban ezen az éjszakán alig jött álom a szemére. Reggel elgyötörten ébredt, és tovább gyötörte magát egész délelőtt. Főtt a feje, tépelődött, megpróbált ülve, állva, sőt rézsútos helyzetben is gondolkozni, de amikor az őrnagy felébredt, és várakozásteljesen elébe lépett, csak ezt mondhatta:- Sajnos, eddig még semmi se jutott az eszembe, mélyen tisztelt őrnagy úr.- Sebaj! - biztatta az őrnagy. - Ami késik, nem múlik.Ez némiképpen megnyugtatta Tótot. Reggelihez ültek. (Régi nevén: ebéd.) Mariska kuglófot sütött. Talán ez is jót tett az agyműködésének. A reggeli végén Tót váratlanul fölállt, és remegő hangon így szólt:- Kérem, őrnagy úr, azt hiszem, nekem most dereng valami.- Fogadja szerencsekívánataimat - örvendett a vendég. - Mi volna az a valami?Tótnak elborult a homloka. Visszaült.- Sajnos, nem az jutott eszembe, amit vártam, hanem egészen más.Az őrnagy nem türelmetlenkedett, sőt, egészen szokatlan gyöngédséggel bánt vele. Nem engedte, hogy szóljanak hozzá. Mariskával erős kávét főzetett neki. Biztatta, gyújtson rá egy szivarra. Tót megitta a kávét, rágyújtott. Egy negyedóra múlva újra megszólalt.- Most, most, most... Mintha valaminek kezdenének kibontakozni a körvonalai...- Tudtam én azt! - mondta az őrnagy, és megveregette Tót vállát.Arra, hogy az őrnagy megveregette a vállát, eddig nem volt példa. Tót meg is zavarodott; ijedt arccal közölte, hogy mialatt az őrnagy úr a vállát veregette, kiment a fejéből, amit mondani akart. Ebből se lett baj. Az őrnagy most már mindent megbocsátott neki; úgy bánt vele, mint anya a gyermekével. "Tót úr" helyett kezdte "Tótomnak" szólítani; célját azonban nem érte el, sőt, minél szívélyesebben bánt vele, annál nagyobb szorongás nyomasztotta Tótot.Agya azonban tovább dolgozott, mint egy gőzkalapács, aminek meg is lett az eredménye.Négy óra tíz perckor azt mondta, hogy még nincs semmi.Négy óra húszkor még mindig nem volt semmi.Négy harmincötkor azonban bejelentette, hogy valami megint motoszkálni kezd a fejében.Hét perccel később fölállt. Véleménye szerint, mondotta, nyomon van, de okulva az előzményeken, nem akarja elhamarkodni a dolgot.Háromnegyed ötkor kijelentette: - Megvan!Arca kipirult. Szeme izzott.- Mélyen tisztelt őrnagy úr! - hirdette ki öt perccel öt óra után. - Nekem egy merész gondolatom támadt. Ha a régi margóvágó kicsi, akkor egy nagyobb margóvágót kell csinálni!Kimerülten a székbe rogyott.Varró őrnagy dicsérő szavakkal fejezte ki bámulatát.Tót fáradt mosollyal megköszönte az elismerést.Varró őrnagy aziránt érdeklődött, kivihető-e ez a sokat ígérő megoldás?Könnyűszerrel, mondta Tót. Ahogy egy kis margóvágót tudott csinálni, ugyanúgy megcsinálja a nagyot.Kérdés, több kartont lehet-e majd az új gépbe befogni.Sokkal többet. Hármat, négyet, esetleg ötöt is!És, kérdezte az őrnagy, miközben már nem is "Tótomnak", hanem "Tótocskámnak" nevezte Tótot, mikor lehet az elkészítéséhez hozzáfogni?Akár most mindjárt. Az anyag megvan hozzá, mert fel lehet használni a sufniban álló fűrészbakot, de azonkívül is van elegendő faanyag, továbbá egy körülbelül karhosszúságú acélrúd is, amelyből ki lehet köszörülni a készülék karját.- Hát akkor lássunk hozzá! - kiáltotta lelkesen az őrnagy. - Minden percért kár, amit nem margóvágással töltünk!Egy óraszerkezet, elvben, örökké pontosan mutatja az időt. (Ha nem éri rázkódás, és nem számítjuk a kopást.)Vegyünk egy nagyobbfajta zsebórát; Tótnak volt is egy ilyen régimódi Anker órája, még vasutas korából.Mi történik, ha ezt az órát (úgy, hogy meg ne sérüljön) felére összenyomjuk? Nemcsak az óra lesz feleakkora, hanem az idő is feleannyi lesz, amit mutat.Ilyen az emberi agyvelő is; erőszakos behatások megváltoztatják legfőbb funkcióit.Az órának csak az a funkciója, hogy mutassa az időt. Az emberi agyé jóval több.Van egy regisztráló funkciója; befogadja, rendszerezi, elraktározza a külvilágból érkező hatásokat. Tud emlékezni, vagyis a múltba látni, de a jövőbe is, amikor tervet csinál. Konkrét és elvont gondolkodásra egyformán képes, de van egy magasabb rendű működése is. Nevet tud adni a tárgyaknak, pl. baromfietetőnek nevezi el a baromfietetőt. Kupolát tud építeni a firenzei székesegyházra. Rájött arra, hogy nem a parazsat kell megenni, hanem a parázson sült húst, és még sok effélére.Tót ilyen világraszóló teljesítményekre nem volt képes, de azért mindeddig hiba nélkül ellátta emberi mivoltával járó összes funkcióit. Tovább is ellátta volna, ha nem éri egy erőszakos külső behatás, mely - jelképesen - felére nyomta össze értelmi képességeit.Szabad-e Varró őrnagy kéthetes üdülését erőszakos behatásnak nevezni? Tót esetében ez jogos.Maga a tűzoltás magasabb rendű munka. Tót állandóan készenlétben élt; ha észrevett egy füstöcskét, agya már jelezte, hogy Kasztrinerék kertjében égetik az avart. De azt is jelezte volna, ha a füst egy rettenetes tűzvész előjele.Ha így lett volna, agyműködése tüstént még magasabb rendű tevékenységre váltott volna át. Ágyából kiugrott volna, a harangokat félreverette volna, a szerkocsit a helyszínre vontatta volna, s az oltócsővel megcélozta volna a lángtenger gócait. Erre ugyan sohasem került sor, de az mindegy. Az ember nem annyi, amennyi, hanem annyi, amennyi tőle kitelik.A tűzoltás mellett más téren is jó hírnévnek örvendett Tót. Cipriani professzor kútszivattyúját szétszedte, beolajozta, összerakta. Laza széklábakat egyetlen szög beverésével megerősített. Sőt, amikor a Sanitas-kötszergyárnak hajtogatni kezdték a dobozokat, egy régi késpengéből ő ügyeskedte össze azt a készüléket, amely mindeddig hibátlanul szuperált. De most, amikor már nem a semmiből kellett volna valamit teremteni, hanem csak a kicsiből nagyot, agya már csak legnagyobb erőfeszítéssel csiholt ki magából annyi leleményt, amennyi egy nagyobbacska gyerektől is kitellett volna.Ha a félelem gátló erővel hat az agysejtekre, akkor ez Tót esetében nagyon világosan érvényesült. A jövő események megértése érdekében szükséges volt ennek megállapítása, mert amikor Tót - nem is olyan régen - így sóhajtott föl: "Ennek nem lesz jó vége, Mariskám!" - kísértetiesen előre látta végzetét.Pedig, miután összeszerkesztette a nagy margóvágót, nem volt több nézeteltérése az őrnaggyal. Az örök viszály helyébe örök barátság lépett. A vendég néhány napig elégedettnek, Tót pedig teljesen kiegyensúlyozottnak látszott. Egy verőfényes reggelen azonban az őrnagy ott-tartózkodásának nyolcadik s az új margóvágó fölavatásának harmadnapján - minden elfogadható ok és magyarázat nélkül, ifjonti elhamarkodottsággal, hajnali három óra hat perckor Tót Lajos megszökött hazulról.Kétségbeesetten keresték mindenfelé, de hiába. Csak a késő délutáni órákban talált rá Tomaji plébános, akinek az ágya alatt volt elbújva a tűzoltóparancsnok.Helytelen volna e meggondolatlanságért Varró őrnagyra hárítani a felelősséget. Történt ugyan néhány jelentéktelen esemény, melyeket a teljesség kedvéért szóvá kell tenni, ezek azonban egytől egyig Tót ellen szólnak.*Másfél napig tartó kemény munkával elkészült az új margóvágó.Olyan nehéz volt, hogy Tót majd beleszakadt, amikor fölcipelte a sufniból. Egy ember átfért volna rajta. Pengéje egy borjút kettévágott volna. Karja, ha lecsapott, megdöndült, mint a bárd.Megbámulták. Körüljárták. Az őrnagy gyönyörködve kopogtatta, simogatta, veregette. Nem nyugodott, míg ki nem próbálták. Három, négy, majd öt kartonlapot csúsztattak a penge alá, s vitte! Ez túltett a legvérmesebb reményeken.Az őrnagy még egy gyöngéd pillantást vetett a készülékre, aztán odalépett Tóthoz.- Nem is tudom, hogyan fejezzem ki hálámat, kedves Tót. Csak annyit mondok, hogy eddig Hellebrandt hadnagy volt a szobatársam, de mihelyt kiérkezem a frontra, a maguk kedves fia kerül a helyébe, ami azért előnyös, mert az iskolaépületet, ahol lakom, kettőzött őrség veszi körül. Ne hálálkodjanak. Ne vesztegessük beszédre az időt. Vacsorázzunk, és lássunk munkához!Asztalhoz ültek. Mariska életének legszebb vacsorája volt ez. Nemcsak, mert végre biztonságban tudhatta a fiát, hanem mert az őrnagy vonzalmának egyre feltűnőbb jeleivel tisztelte meg Tótot. Rá-rámosolygott. Követelte, hogy a levesből Tótnak adják az összes csirkemájat. Ilyenkor hamiskásan rákacsintott Mariskára, mint amikor a felnőttek elkényeztetnek egy kisgyereket.Véget ért az ebéd. (Régen: vacsora.) Hátravolt, hogy a két nő leszedje az asztalt, elmosogasson, és behordja a kartonokat a dobozoláshoz. Az őrnagy azonban ezt a rövid semmittevést is sokallotta, és odaszólt Tótnak:- No, kis Tót! Nincs kedve sörözni egyet?Már ott tartottak, hogy a vendég "kis Tót"-nak szólította a nála (sisak nélkül) egy fejjel magasabb tűzoltóparancsnokot!Beültek a volt Klein-féle kerthelyiségbe. Előbb sört ittak. Aztán sört rummal. Utoljára rumot, sör nélkül.Az őrnagy egyre közlékenyebb lett. Levetkőzte katonás tartózkodását, s őszintén megvallotta, hogy élete legszebb napjait tölti Tóték házában.Ezt hálásan megköszönte Tót.Ezt, magyarázta az őrnagy, nagyrészt a dobozhajtogatásnak köszönheti. Fölébredéskor már alig várja az estét, amikor végre munkához láthat.Tót megértően bólintott.Van ebben az elfoglaltságban valami felemelő. Szórakoztatóbb, mint a kártya, érdekesebb, mint a sakk. Dobozolni a legjobb a világon.Tót helyeselt.Az volna jó, darvadozott a vendég, ha még több, sokkal több ember foglalkozhatna dobozcsinálással. Egyszer talán eljön az az idő, amikor rávehető lesz az egész emberiség.Ez, vélekedett Tót, nagyon hasznos volna.Minden nemzet más színű és más formájú dobozokat csinálhatna. Lehet, hogy más lesz az elnevezésük, de azért a doboz, doboz.Ez nem kétséges, mondta Tót.És akkor az egész emberiség áldani fogja a nevüket, mondta az őrnagy.Ó Istenem, mondta Tót.A vendég elnézett a messzeségbe. Nem szólt többet. A férfiak nem áradoznak. Az őrnagynak csak a szeme beszélt. Valami felfűtötte, egy nagy várakozás, egy merész álom izgalma... Fizetett, és némán, a nagy jövő igézetében, belekarolt Tótba. Így indultak hazafelé.Mariska a kertkapuban várta őket.Az asszonyok ősidők óta nyugtalanok, amikor a férfiak elmennek sörözni. Mariska se tudta, mi lesz e kiruccanás vége; csak állt és várt, és nézte az utcát... Most azonban hinni sem akart a szemének. Ahogy közeledtek, egyre jobban összemosódott előtte a két alak; már nem az urát és az őrnagyot látta jönni, hanem Gyulát, karcsún, csinosan, zászlósi egyenruhában, kitüntetésekkel a mellén, teljes épségben, mosolyogva. Egy nagy rúd szalámival integetett; a drága fiú sose jött haza üres kézzel... Ó, Gyula!
Tábori lapTisztelt Tót úrék! Én vezettem azt a gépkocsit, amelyikkel Varró őrnagy urat a kurszki vasútállomásra vittük. Utána a maguk kedves fiával fürdőbe mentünk, aztán a kantinban söröztünk egy kicsit. Korán elindultunk hazafelé, de így ránk sötétedett a félúton. Hogy mi történt voltaképpen, arra csak következtetni tudok. Kézigránátot nem dobhattak ránk, mert az országút két oldalán száz-száz méterre ki volt vágva az erdő, ahhoz pedig, hogy ránk lőjenek, már túlságosan besötétedett. Csak egy rózsaszínű füstfelhőre emlékszem, mely a motorházból hirtelen kilövellt. Én először teljesen elkábultam, de csak kisebb sérüléseket szenvedtem a szélvédő üveg szilánkjaitól, és így el tudtam vergődni valahogy a legközelebbi faluba, hogy segítséget hozzak. Amikor odaérkeztünk a gépkocsi roncsaihoz, a zászlós urat már nem találtuk. Lehet, hogy nem történt semmi baja, és a saját lábán elment, de az is lehet, hogy megsebesült, és egy arra járó német páncélosalakulat fölvette. Ha nem lettem volna olyan kábult, pontosabb fölvilágosítást tudnék adni, így azonban csak remélem, hogy a zászlós úrnak talán még annyi baja se történt, mint nekem. Tisztelettel Gyuricka Sándor gépkocsizó honvéd.(Szétázott az esővizes hordóban.)*Az új margóvágó nyolcvan centiméteres karja döndülve lecsapódott. Tóték munkához láttak, kitűnő hangulatban, tele bizakodással, ajkukon mosoly. Békésebb, boldogabb képet festeni se lehet.Az őrnagy először csak három, aztán négy, végül öt kartonlapot csúsztatott a penge alá. A gép hibátlanul szuperált, amitől a vendég valósággal megrészegült. Most már ontotta a kivágott kartonokat, s közben harsányan biztatta Tótékat:- No még egyet! Hajrá! Előre! Nyomás!Nem volt már idő ölbe tett kézzel ülni, pihenni, elmélázni. Amíg föl nem virradt a hajnal, dolgozni kellett, megállás nélkül, szakadatlanul. De mit számít ez, ha az ember tudja, hogy a legféltettebb lény, aki az életénél is drágább, biztonságban van?!Mondta is Mariska, amikor betántorogtak a szobájukba:- Látod, látod, édes, jó Lajosom! Egy kis jóakarattal csodát lehet művelni.Tót, minthogy beszélni már nem tudott, csak szusszantott. Kimerültségében is nyugodtnak, majdnem derűsnek látszott. No de meddig tartott ez a nyugalom?Mindössze két napig.*Az első aggasztó jelenség a szökést megelőző nap estéjén történt, rögtön az ebéd (vacsora) után.Varró őrnagy ilyenkor már nem tudott hová lenni a türelmetlenségtől. Szokássá lett, hogy mialatt az előkészületek folytak, a két férfi sétálni ment. Útjuk Tóték házától az autóbusz-megállóig vezetett, háromszor-négyszer oda-vissza. E napon is elindultak, hogy levegőzzenek egyet. Ki hitte volna, hogy baj lesz belőle?Mátraszentannának nem volt közvilágítása. A két férfi a kései ebéd után a júliusi égbolt csillagderengésében indult el hazulról. Az éj sejtelmes fényét csak itt-ott szakította meg egy kivilágított ablak.Így például Gizi Gézáné (egy kétes hírű nő) ilyen idő tájban mindig égette a villanyt, hogy tájékoztassa a hozzá igyekvő kikapós férfiakat. Ha az ablaka elsötétedett, várhattak egy jó darabig, mert már megelőzte őket valaki.Ebből lett a baj. Ti. épp Gizi Gézáné ablaka előtt állt a transzformátor. A zömök vasszekrény árnyéka rézsút keresztülfeküdt a betonon. A buszmegálló felé sétáltukban Varró őrnagy ezt a sötét csíkot ároknak nézte.Egy szempillantásra megállt, felmérte az árok szélességét, aztán svungot vett, és ügyesen átugrotta.Mit tehetett volna Tót? Ő is megállt, ő is svungot vett, ő is átugrotta, tudván, hogy máskülönben kínos, sőt nevetséges helyzetbe hozza az őrnagyot.Továbbmentek. Visszajöttek. Újra átugrották az árnyékot. Ezt a műveletet még egyszer megismételték, miközben szívták a jó hegyi levegőt, és barátságos eszmecserét folytattak.Orvosi vélemény szerint a magaslati vidékek lakossága erősebb szexuális jelleggel bír, mint a síkságié. Nem csoda tehát, hogy Gizi Gézáné ablaka e nap estéjén mihamar elsötétedett. Amikor a sétálók a ház elé érkeztek, az iménti árok helyén csak a sértetlen, szürkén derengő útburkolatot látták. Ők azonban, mint eddig tették, gépiesen megálltak.- Tessék csak - mondta az őrnagy, az úttestet vizsgálva.- Csak ön után - mondta Tót, ugyanarra a pontra meredve.- A világért sem - mondta az őrnagy. - Nem szeretem az udvariaskodást.Cselekedni kellett. Tótnak két lehetősége volt:1. Nem ugrik. Ezzel azonban mint mátraszentannai lakos, aki természetesen tisztában van a betonút állapotával, azt a látszatot kelti, hogy háromszor egymás után bolonddá tartotta az őrnagyot.2. Ugrik. Ezzel viszont azt a látszatot kelti, hogy ő tovább is ároknak minősíti azt a helyet, ahol valójában csak egy árnyék feküdt.Tót a két rossz közül a kisebbiket választotta. Svungot vett, és lendületesen átugrotta a nem létező árkot az iménti árnyék helyén.Az őrnagy következett. Neki is két választása volt:1. Nem ugrik. Ezzel beismeri, hogy egy tanulatlan községi tűzoltó csúfságot csinált belőle.2. Ugrik, s ezzel ároknak nevezi ki egy árnyék hűlt helyét, de tekintélyének egyszeri megrövidülését legalább nem tetézi egy másodikkal.Ő is a kisebbik rosszat választotta. Ő is lendületet vett, ő is ugrott.Mintha mi sem történt volna, továbbmentek. De azzal, hogy továbbmentek, még nem lett vége a kínos históriának. A tudomány mai állása szerint a magaslati vidékek lakosainak szexuális érintkezése forróbb, drámaibb s ezáltal rövidebb ideig tartó, mint a síkságiaké. Gizi Gézáné tehát ilyen szép nyári éjszakákon nagy forgalmat bonyolított le; vagyis hol égett nála a villany, hol nem. A két sétáló azonban, akár volt vendége Gizi Gézánénak, akár nem, ugrott egyet az ablaka előtt.Ráadásul az történt, hogy az aggregátor gépésze épp akkor igyekezett haza munkájából, és épp Gizi Gézáné ablaka alatt találkozott a két sétálóval. Nagyot köszönt Varró őrnagynak, és - eszébe jutván a közeli nyugdíjaztatása, a fronton harcoló unokaöccse, valamint egy régi idézés, amelyben az államellenes felforgatás vádját emelték ellene - habozás nélkül átugrotta a transzformátor árnyékát.Ezt ismételten megtette Varró őrnagy és a vendéglátója. Az ilyesmi nem marad következmény nélkül. Elképzelhető egy kedvező folytatás is, nevezetesen, hogy a két férfi, a két jó barát még jobban összemelegszik attól, hogy végre istenigazában kiugrálhatta magát.Elképzelhető egy kedvezőtlen folytatás is. Sajnos, ez következett be.Az történt, hogy először Tótban elkezdett dolgozni valami nyugtalanság. Azzal vádolta magát, hogy méltóságán aluli helyzetbe sodorta fia parancsnokát. Hogy kiengesztelje, feltűnő előzékenységgel bánt a vendéggel. Így pl. a verandán alája készítette a székét, állandóan hajlongott, erőltetetten mosolygott, és í. t.Előzékenysége azonban célt tévesztett, mert éppen arra emlékeztette az őrnagyot, amire nem akart gondolni. A felkínált széket nem fogadta el, szántszándékkal egy másikat hozott ki a szobájából, a csábmosolyokat pedig rideg arccal fogadta.Ezzel még jobban felzaklatta Tótot, aki most már bűnbánó arcot öltött, igyekezett kihúzódni az őrnagy látóköréből, feltűnő halkan beszélt, hogy ezzel is aláhúzza a maga jelentéktelenségét.Az őrnagy ezt se vette jó néven. Épp ellenkezőleg: nyílt kihívásnak tekintette. Minél bűntudatosabban pislogott rá Tót, annál karakánabbul fordult el tőle. A halk beszéd pedig egyenesen felbőszítette.- Mit mondott, kérem? Egy szót sem értek a motyogásából!Tót elismételte szavait. Az őrnagy úgy tett, mintha nem értené.- Még mindig nem értem. Talán viccelni akar velem?Tótnak nem viccelni, hanem sírni lett volna kedve. Hiszen vége lett a bizalmaskodásnak, vége a Tótomnak, Tótocskámnak, vége a levesébe csempészett csirkemájnak... Behúzta a nyakát, és némán hajtogatta a dobozokat; megfogadta, hogy kérdezetlen nem szól többé egy árva szót sem.Persze, ha kérdezték, felelnie kellett. Jobban tette volna, ha akkor is hallgat. A némaságot nem lehet se rosszul érteni, se félremagyarázni. Vannak percek (órák, évek, korszakok), amikor a hosszú élet titka a hallgatás.A kérdés, mely annyi bonyodalmat zúdított rá, egészen ártatlanul hangzott. Már jó ideje hajtogatták a dobozokat, amikor az őrnagy elengedte a margóvágó fogantyúját, körülnézett, és szokásos előzékenységével megkérdezte:- Nem akarnak lepihenni? Hány óra magánál, kedves Tót?Amióta Varró őrnagy Mátraszentannán tartózkodott, máskor is előfordult, hogy nem jól értette Tót beszédét. Eddig azonban, amit az őrnagy félrehallott, legalább félreérthető volt. A helyzet romlásának ékes bizonyítéka, hogy Tót válasza most is hasonlított ahhoz, amit a vendég a válaszból értett.Tót ugyanis elővette régimódi zsebóráját, és így szólt:- Mélyen tisztelt őrnagy úr, háromnegyed egy.Az őrnagy a füléhez tartotta a tenyerét.- Már megint úgy motyog, hogy egy szavát sem értem.Tót hangosan elismételte a fenti választ. Kezéből azonban majdnem kiesett az óra, amikor észrevette, hogy az őrnagy arca elváltozik. Színét veszti, kiéleződnek rajta a redők, s úgy beszűkül a szeme, mint gombostűn a gomb. Ő ugyanis, ahogy utóbb a kimagyarázkodáskor kiderült, a következőképpen értette Tót szavait:- Sózza be a nagymamája dupla cimpás fülét!Egészen természetes, hogy ilyen sértés hallatára nem tudott magán uralkodni. Öklével az asztalra csapott, és rárivallt Tótra.- Ezt kikérem magamnak! Tudja meg, hogy a nagyanyám Skultéti lány volt, ötödik gyereke egy falusi szűcsmesternek, de a borsodivánkai iskolaigazgató megtiszteltetésnek vette, hogyha az ötvenedik születésnapján, földig hajolva, kezet csókolhatott neki!Sarkon fordult. Szobájába rontott. Becsapta az ajtót. Tóték megdermedve ültek, mert a kiszűrődő zajok elárulták, hogy vendégük lecibálja kofferét a szekrényről, a fiókokat huzigálja, és csomagolni kezd.- Elutazik! - jajdult föl Mariska. - Mit tettél már megint, édes, jó Lajosom?Mind a ketten iszonyodva nézték Tótot, aki azonban csak bután bámult maga elé.*Más ember, ilyen vádló tekintetektől ösztönözve, magától is tudta volna a kötelességét. Aki valakit ok nélkül megbántott, kövesse meg.Tót azonban csak ült, konok, kifejezéstelen arccal, melyről messzire lerítt, hogy esze ágában sincs bocsánatot kérni. A történtekért kizárólag az őrnagyot hibáztatta, s még csodálkozott is, hogy a felesége meg a lánya várakozva néznek rá.- Mit bámultok úgy rám? - kérdezte értetlenül.Ágika adós maradt a magyarázattal. Mariska is csak sóhajtott egyet.- Jaj, Lajosom, édes, jó Lajosom...- Ne jajgass! - szólt rá Tót. - Én azt mondtam: háromnegyed egy. Ezt mondtam, vagy nem ezt mondtam?Körülnézett. Nyilván arra várt, hogy a felesége meg a lánya igazat adjon neki, mert a múltban is mindig ez történt, még akkor is, ha (kivételes esetekben) nem volt igaza. Most azonban (amikor igaza volt) nem ez történt.Először nem történt semmi.Mariska hallgatott, és könnyes szemmel meredt maga elé.Ágika is hallgatott. Később szomorúan megcsóválta a fejét.Erre Mariska fölsóhajtott, és ő is megcsóválta a fejét.Tót bosszús lett.- Nem tudtok beszélni? - kérdezte. - Miért csóváljátok a fejeteket?Ágika elfordult, mint akinek nincs mersze beszélni.Mariska, miután köténye sarkába fújta az orrát, csak ennyit mondott:- Csak arra kérünk, édes, jó Lajosom, hogy máskor légy egy kicsit elővigyázatosabb.- Bizony - kapott bátorságra Ágika. - Nem jó, ha valaki csak úgy a levegőbe beszél.- Én nem a levegőbe beszéltem - csapott az asztalra ingerülten Tót -, hanem megmondtam a pontos időt.Ezt Mariska kénytelen volt elismerni.Ágika se vonta kétségbe. Csak azt fűzte hozzá, hogy az emberek nem szoktak ok nélkül megsértődni. Nem lehetetlen, hogy a papa esetleg úgy közölte a pontos időt, hogy azt másvalamire is lehetett érteni.Bizony, mondta Mariska. Ha az őrnagy úr megbántódott, akkor bizonyára volt rá oka.Tót nem nagyon hitte ugyan, hogy szavait másra is lehetett volna érteni, de ha igen, az se lehetett sértő a vendégükre.Mariska neki is igazat adott; az ő férje még sohasem bántott meg senkit.Ezt Ágika is belátta. Viszont, habár nem emlékezett szó szerint a kérdéses mondatra, mégis úgy rémlett neki, mintha a papa valakinek a fülét is szóba hozta volna.Mariska a "fül" szóra nem emlékezett, de arra se mert volna megesküdni, hogy ez a szó nem hangzott el.Tót azt állította, hogy mindez merő képzelődés. Vajon kinek a fülét emlegette volna ő, ha egyszer a pontos időt kérdezték tőle?Ebben Mariska igazat adott neki.Ágika gondolkozott. Először ő is igazat adott az apjának, de aztán egyre inkább úgy rémlett neki, mintha a "fül" szó az őrnagy úr nagymamájával kapcsolatban hangzott volna el.Mariska is gondolkozott. Kijelentette, hogy ő vakon bízik ugyan az urában, de azért sem igent nem mer mondani, se nemet.Most már Tót se volt egészen biztos a dolgában. Az még esetleg elképzelhető, hogy a "fül" szó kiszaladt a száján, arra azonban semmi oka se volt, hogy az őrnagy nagymamáját emlegesse.Ágika bocsánatot kért, hogy régi dolgokkal hozakodik elő, de már máskor is előfordult, hogy papa minden ok nélkül furcsa dolgokat mondott.Mariska erre olyanformán kezdte ingatni a fejét, hogy az bólintás is lehetett, de fejcsóválás is.Tót hallani kívánta, mire céloz a lánya.Ágika nem akart erről beszélni, de hosszas nógatás után elmondta, hogy például a múlt hét szerdáján, a volt Klein-féle vendéglő előtt a papa köszönés helyett "te fekete retek"-nek nevezte Tomaji plébános urat.Mariska azt mondta, hogy ő nem volt jelen, és ilyesmit el se tud hinni az uráról, de az bizonyos, hogy a plébános néhány nap óta nagyon hűvösen fogadja a köszönését.Tót meghökkent. Ő ugyan nem emlékezett semmiféle retekre, sőt úgy tudta, hogy egy dicsértessékkel üdvözölte a papot, de azért kezdett kicsúszni a lába alól a föld.Végezetül aztán Mariska is megszólalt. Szemmel láthatóan nehezére esett a beszéd, de azért, mint mondotta, egy ilyen komoly percben ő se hallgathatja el az igazat, hiszen Gyulájuk életéről van szó. Éppen ezért kötelességének tartja, hogy eszébe juttassa az urának a vasúttól történt nyugdíjaztatása előzményeit.A nyugdíj szó hallatára Tót paprikavörös lett.Érthető is. Ha egy embert, aki kilenc évig szolgált mint feddhetetlen tolatásrendező Felsőpiskolc vasútállomáson, egyik napról a másikra, se szó, se beszéd, nyugdíjba küldenek, akkor az igyekszik megfeledkezni erről a megalázó emlékről.Mariska azonban úgy vélte, hogy éppen Tót érdekében jó volna végre szembenézni az igazsággal.Tót kijelentette, hogy erre ő is kíváncsi volna.Mariska azt mondta, hogy ő ki tudja elégíteni az ura kíváncsiságát, csak ahhoz ragaszkodik, hogy Ágika fogja be a fülét. Ágika befogta a fülét, s Mariska elmondta, hogy amikor Viktor Emmanuel olasz király Magyarország kormányzójának vendégeként őszi körvadászatra utazott az észak-magyarországi erdőségekbe, akkor a fellobogózott, virággal díszes felsőpiskolci vasútállomáson, ahol vigyázzba állt az egész vasúti személyzet, épp abban a percben, amikor a különvonat keresztülszáguldott az állomáson, az egyik tolatásrendező, akire addig sose volt panasz, hirtelen hátat fordított a vonatnak, leeresztette a nadrágját, és a szebbik felét mutatta a tovasuhanó előkelőségeknek... Ez történt, mondta Mariska, és sírva fakadt.Tót Lajos felhördült.- Ebből egy szó sem igaz! - kiáltotta. - Ki beszélte be neked ezt az ostobaságot?Ő is kételkedett benne, szipogta Mariska, egészen odáig, míg egy Singerné nevű jegyszedőnő, még a Berger úrék mozijában, meg nem esküdött rá, hogy szavahihető szemtanúktól a saját fülével hallotta a történetet.Tót magába roskadt. Ez több volt, mint amennyit az önérzete el tudott viselni; percekbe telt, míg Mariska és Ágika újra lelket vert bele. Akkor aztán kérlelni kezdték, hogy menjen, és kérjen bocsánatot az őrnagytól. Belekaroltak. Gyengéden az ajtóig kísérték, még a küszöbön is átsegítették...Néhány óra múlva, hajnali három óra hat perckor, Tót elszökött hazulról. Nyilvánvaló, hogy szökése és a fenti epizód között nincs és nem is lehet okozati összefüggés. Felnőtt ember nem hagyja el otthonát és családját, mert valaki nem jól értette a szavait. Ez már csak azért sem hihető, mert az őrnagy, a nála megszokott nagylelkűséggel, mindjárt meg is bocsátott neki. Mi több, amikor kijöttek a szobából, még nyomatékosan ki is jelentette:- Kérem, ne tegyenek neki szemrehányást. Mindnyájan emberek vagyunk... Ugye, kedves Tót?Tót morgott valamit. Nem volt valami jó állapotban, de miután elfoglalta helyét az asztalnál, hamarosan összeszedte magát. A munkában, ha mégoly fárasztó is, mindig van valami vigasztaló. Ráadásul az őrnagy nemcsak hogy nem neheztelt, hanem szemmel láthatóan a legjobb kedvében volt. Élvezte a friss levegőt, az éj hűvös áramlatait, és úgy szóval tartotta őket, hogy észre sem vették az idő múlását. Örömmel hallották, hogy a kedves vendégnek nemcsak a közérzete és az étvágya javult, hanem az álmai sem olyan nyomasztóak már, mint ideérkezésekor. A legutóbb például azt álmodta már, hogy ő egy zacskó viszketőpor, amit beleszórnak egy szép lány nyakába; apróra elmondta, hogy vette be magát mind mélyebben a leány ruházatába, s hogy kacagott az ő csiklandós érintésétől az álombeli lány. Ezen mindnyájan jót mulattak, még Tót is szélesen elmosolyodott. Senki se gondolta, milyen terveket forral; aminthogy arra se számított senki, hogy nem sokkal az első kínos félreértés eloszlatása után egy második, még kínosabb meglepetést tartogat nekik.Az történt, hogy ebben az emelkedett hangulatban, az általános jókedv közepette, jóval virradat előtt, tehát nem is túlságosan későn, Tót Lajos elásította magát, méghozzá a legkihívóbb módon, egyenesen az őrnagy arcába, olyanféle gátlástalansággal, mintha az őrnagy orvos volna, s ő a lobos manduláját akarná megvizsgáltatni vele.Hogy ásított, még hagyján, bár az asztalnál ülők élénken emlékeztek rá, mennyire szívére vette a vendég Tót első ásítását. Meg is dermesztette őket a rémület, ajkukra fagyasztva a szót, elakasztva kezük mozdulatát, ahogy reptében akad el egy madár, melyet a vadász golyója szíven talált.E baklövésre azonban, melyet akkor még néhány mentegetőző szóval jóvátehetett volna, Tót azzal tette föl a koronát, hogy mérgesen ráripakodott a feleségére: - Mit bámészkodtok? Púp nőtt a homlokomon, vagy mi?Amikor a fejére olvasták, hogy mit cselekedett, eleinte konokan, egy visszaeső bűnös szívósságával, megpróbálta letagadni tettét. Nem hitt a lányának. Nem hitt a feleségének. Minden érv és bizonyíték lepattant róla. Talán sohasem ért volna véget a vita, ha az őrnagy közbe nem veti magát.- Arra kérem magukat, hogy hagyják abba ezt a meddő szócsatát - mondta lefegyverző szelídséggel. - Voltaképpen mindegy, hogy mi láttuk-e jól, vagy Tót úr emlékszik-e rosszul. Ha ő úgy érzi, hogy nem ásított, akkor ez annyit jelent, hogy nem akart ásítani. Ezt a kérdést azonban csak ő maga tudja eldönteni. Gondolkozzék rajta, kedves Tót.- Eszem ágában sem volt ásítani - jelentette ki Tót.- Ennek igazán örülök - mondta az őrnagy. - Eszerint most sincs kedve ásítani?- Most sincs - mondta Tót.- És később? - érdeklődött az őrnagy.- Később sem lesz - mondta Tót.- Nem fogja ezt esetleg megbánni?- Soha!- Ha ez csakugyan úgy van - kérdezte az őrnagy -, hajlandó bizonyos óvintézkedéseket tenni, amelyekkel elejét lehet venni a további ásítozásnak?- Szíves örömest - mondta Tót.- Nagyszerű! - mondta az őrnagy.Kijelentette, hogy ezt el is várta egy ilyen kitűnő embertől, mint Tót. Persze, mondta, az ásítás megelőzésének többféle módozata van; Tóték szerencséjére azonban ő már e téren szert tett némi tapasztalatra. A fronton ugyanis az éjszakai őrségre vezényelt katonák gyakran hajlamosak az ásításra, s ez azért veszélyes, mert az ásító embert könnyen elnyomja az álom, amiért a fronton főbelövés jár. Ott ő úgy segített a bajon, hogy az őrt álló katonák egy szilvamagot tartottak a szájukban, melyet aztán átadtak annak, aki a leváltásukra jött.- Nincs véletlenül valamilyen gyümölcsmag a háznál? - kérdezte.Mariska megcsóválta a fejét. Sajnos, közölte, a szilvaszezonnak már vége, viszont őszibarack még nincs... Látszott rajta, mennyire bántja a dolog, de az őrnagy megvigasztalta:- Nem baj, Mariska. Majd én kitalálok valamit.Töprengő arccal végigkutatta zsebeit. Úgy látszik, nem találta meg, amit keresett, mert hirtelen fölpattant, szobájába sietett, ahol végigkutatta fiókjait, s különféle használati tárgyakkal tért vissza. Letett az asztalra egy Kodak fényképezőgépet, egy doboz féregirtó port, a szolgálati pisztolyát, továbbá egy bekeretezett fényképet, melyen ő volt látható, hadnaggyá avatása napján, karddal az oldalán, egy porosnak látszó műpálmának dőlve.- Mindegyik jó - mondta, miközben hol a tárgyakat, hol Tót száját nézegette -, de egyik sem ideális.Aztán fejéhez kapott, és felkiáltott:- Hopp! A csipogóról majdnem megfeledkeztem!Mindent visszavitt, aztán sugárzó arccal egy tyúktojás nagyságú tárgyat hozott magával, melyről kiderült, hogy nem más, mint egy kis dinamós zseblámpa. Az oldalán egy kis kar volt. Ha azt megnyomták, a lámpa berregett - ezért is hívták "csipogó"-nak -, és az égő kigyúlt.Odanyújtotta a csipogót Tótnak.- Parancsoljon, kedves Tót úr!- Még ilyet! - kiáltott föl az álmélkodó Mariska. - Nekem ez sosem jutott volna eszembe!- Pedig milyen egyszerű megoldás! - csapta össze a kezét Ágika.Maga Tót azonban, ahelyett hogy örült volna, nyílt ellenszenvvel nézte a kis zseblámpát.- Mi legyen ezzel? - kérdezte.- Hát mi lenne? - kacagott föl Ágika. - Kapja be az apu, és kész!- Csak arra vigyázz, hogy le ne nyeld - figyelmeztette az urát féltő gonddal Mariska.- Se megrágni, se lenyelni nem szabad - magyarázta az őrnagy. - Csak szopogassa szépen, mint a savanyúcukrot.Tót azonban akadékoskodott. Ő ezt nem meri a szájába venni, mondta, mert amit egyszer a szájába vett, azt lenyeli.- Ettől nem kell félnie - nyugtatta meg mosolyogva a vendég. - Eleinte talán kissé furcsa érzés lesz, de egy zseblámpát ugyanúgy meg lehet szokni, mint egy műfogsort.Még ez se győzte meg Tótot. Minden férfiassága ellenére is volt benne egy gyerekes vonás. Lehet, hogy még kéretni akarta magát egy kicsit, vagy talán csak a "csipogó" név nem tetszett neki, mert tovább is húzódozott ettől a megoldástól, habár egyetlen épkézláb ellenérvet se tudott fölhozni. Segélytkérően nézett a feleségére.- Te is azt mondod, Mariskám, hogy vegyem ezt a holmit a számba?- Hát hova máshová, édes, jó Lajosom? - csodálkozott az asszony.Tót még egyszer körülnézett, s aztán olyat tett, ami se korához, se társadalmi állásához nem illett. Hirtelen lemászott az asztal alá, de úgy, hogy a feje se látszott ki.A többiek összenéztek ugyan, de - néma megegyezéssel - nem szóltak egy szót sem. Ültek, hallgattak, vártak. Jobbat nem is tehettek volna. Egy rövidke idő múlva Tót előmászott az asztal alól. Igaz, még mindig duzzogó arcot vágott, de legalább nem ellenkezett tovább. Magától nyitotta ki a száját, s Mariska oly gyengéden dugta be a csipogót, ahogy egy anya eteti gyermekét.- Remélem, nincs rossz íze? - kérdezte.Tót a fejét rázta. A zseblámpától egy kissé kigömbölyödött az arca, ez azonban nem állt neki rosszul. Ágika meg is jegyezte:- Így még sokkal csinosabb az apu!Erre ő valamit válaszolni akart, de a nyelve mozgásba hozta a lámpa karját, amitől az berregni kezdett, égője pedig kigyulladt Tót fogsora mögött. Mindnyájan mosolyogtak.- Ne vesztegessük az időt! - szólt az őrnagy. - Azt hiszem, most sokkal jobban fog menni a munka.Ebben nem is tévedett.Ettől kezdve nem volt semmilyen fennakadás. Tót egyszer sem ásított. Még csak fáradtnak se látszott. Kezéből ugyan most is csupa félvállas doboz került ki, de ezt már megszokták. Mindezt csak azért kell hangsúlyozni, nehogy valaki az imént megtörtént és a később történendő események közt összefüggést keressen. Még senki se szökött meg azért, mert szájában (kizárólag elővigyázatossági okokból) egy zseblámpát tartott.Annál nagyobb volt a megdöbbenés, amikor fölfedezték Tót eltűnését.Hiányát nem mindjárt vették észre. Föltehetően akkor szökött meg, amikor véget ért a munka, mindenki kimerülten támolygott ide-oda, s a szemüket is csak a legnagyobb erőfeszítéssel tudták nyitva tartani. Távolléte azért sem szúrt szemet a többieknek, mert az egri Sanitas-kötszergyár teherautója havonta csak egyszer járta be a vidéket, hogy összeszedje a kész árut. E látogatás még nem volt esedékes; Tótéknél tehát, különösen az új vágógép jóvoltából, nagy mennyiségű doboz gyűlt össze, hatalmas gúláik minden talpalatnyi helyet elfoglaltak. Még egy olyan nagydarab ember is, mint Tót, könnyen elveszhetett e dobozrengetegben.Egy idő múlva mégis föltűnt a házigazda távolléte. Szólongatni, majd keresni kezdték. Bejártak minden zugot, fölverték utána a szomszéd kerteket, aztán az egész falut, egészen a fűrésztelepig. A bartalaposi völgyet. A Bábony tisztásait. Tót sehol.Hová lett? És miért ment el? Talán megint fölütötte az orrát valamiért? Alig hihető. Hiszen olyan jól ment minden.Tomaji főtisztelendő úr e nap délutánján a hegymászástól kifáradva tért haza, miután az uradalmi főerdész anyósának föladta az utolsó szentséget. Azon porosan, reverendásan végigvetette magát az ágyon, és álmosan behunyta a szemét.Ekkor azonban hangos horkolás ütötte meg a fülét.Először azt hitte, már a saját horkolását hallja. Visszatartotta a lélegzetét, ámde a horkolás folytatódott. Néhány perc múlva, nagy erőlködéssel - ami nem tett jót neki, mert gyomorsérve volt - sikerült az ágy alól előráncigálni Tót Lajost. Még nehezebb volt őt felébresztenie. Még annál is nehezebb szóra bírnia.A vidéki papságot sokan félreismerték. Állítólag gépiesen látják el szent hivatásukat, régi prédikációikat ismételgetik, csak a has örömeinek élnek, eltunyulnak... Arról azonban nem beszél senki, hogy sokszor olyan csavaros lelki problémákkal kerülnek szembe, amelyek még egy főpásztornak is próbára tennék a képességeit.A mátraszentannai plébános hosszú évekig nyugodtan élte világát. De mostanában, jobban mondva, az utolsó héten, mintha meghőbörödtek volna a hívei. Tegnapelőtt azzal állított be egy fűrésztelepi munkás, hogy a saját árnyéka üldözi. Kint a napsütésben mindjárt meg is mutatta az árnyékát, mely valóban csendőregyenruhát viselt. Milyen tanácsot lehet ilyenkor adni? S mit mondhatott volna Tomaji főtisztelendő úr Leonhardt luxemburgi hercegnek, a hetvenezer holdas uradalmi erdők tulajdonosának, amikor a szikár aggastyán (akinek az ereiben angol királyi vér folyt) ugyanannak a napnak estéjén, a gyóntatószékben megvallotta neki, hogy meggyőződéses kommunistának érzi magát? Arra a kérdésre, hogy mit lehet ez ellen tenni, a plébános hústalan böjtöt javasolt.Már e kis ízelítőből sejteni lehet, hogy Tomaji vértezve volt a legbonyolultabb lelki nyavalyák ellen, Tót vallomása azonban még őt is megrendítette. Nem is lehet azt érzéketlenül végighallgatni, amikor egyházközségnek egyik tekintélyes, ép idegzetű, pompás egészségnek örvendő tagja megtört hangon kijelenti, hogy nincs hőbb vágya, mint bemászni valami alá.Hogy mi alá? Tótnak mindegy volt, mi alá. És hogy miért? Tót nem tudta, miért. Ő csak annyit tudott, hogy éppen lefekvéshez készülődött, már a cipőjét fűzte ki az ágya szélén, amikor egy belső hang parancsára fölkerekedett, idejött, bemászott az ablakon, és lefeküdt a plébános ágya alá.Nem tagadta, hogy tettét szellemi képességeinek birtokában követte el. Álmosnak álmos volt ugyan, de egyébként teljesen beszámítható. Tisztában volt vele, hogy ez nem egészen értelmes cselekedet, de nem tudott védekezni ellene. E vágy különben már napok óta kísérti. Bárhol van is (szobában, pincében, szabad ég alatt), mindenütt azt lesi, van-e a közelben megfelelő búvóhely. Most is, miközben a főtisztelendő úrral beszél, alig bír ellenállni a kísértésnek, hogy be ne másszon a reverendája alá.A pap csak hallgatta. Ott állt előtte ez a szép szál ember, akinek súlyánál csak a keserve nehezebb. Mit mondjon neki? Sóhajtott egyet.- Ha könnyít rajtad, fiam - mondta aztán -, nem bánom, mássz be egy kis időre a reverendám alá.- Köszönöm, főtisztelendő úr - hárította el Tót. - Nem akarok a kísértésnek engedni, mert akkor félős, hogy egészen elhatalmasodik rajtam.A plébános megdicsérte. Az ablakhoz lépett, s a felhőtlen égboltra meredve, elgondolkozva állt egy darabig, aztán e szép szavakat mondta:- Mit tehet az ember a másikért, fiam? Háborúban vagyunk, és mindnyájan félünk. Pedig a harcok nagy messzeségben folynak, az újságok nap mint nap csapataink győzelméről írnak, de mi mégis rettegünk valamitől. Hogy mitől? Nem tudom, ha tudnám, talán megszűnnék félni. Gondolkozz te is, kedves fiam, hátha meg tudnád mondani, mi bánt. Akkor talán te se kívánkoznál többé bebújni sehová.Tót lehorgasztotta a fejét. Azt mondta, őt három dolog bántja.A pap biztatta, hogy ne hallgasson el semmit.Tót azt mondta, őt mindenekelőtt az bántja, hogy a sisakját (ha erősen süt a nap) a homlokába húzva kell viselnie, mert így kívánja a kedves vendég.Mi a második, kérdezte a pap.Az, hogy este, amikor sétálni ment Varró őrnaggyal, át kellett ugrálnia a Gizi Gézáné háza előtt álló transzformátor árnyékát.- Ez olyan borzasztó? - kérdezte a pap, de azért biztatta, hogy mondja el a harmadik panaszát is.A harmadik panasza az, mondta Tót, hogy kénytelen a vendég zseblámpáját a szájába venni, nehogy dobozolás közben elásítsa magát.A plébános érdeklődött, nagyon nagy-e az őrnagy zseblámpája.Tót kénytelen volt bevallani, hogy a lámpa legföljebb akkora, mint egy tyúktojás.Le kell-e nyelnie a lámpát, tudakolta a pap.Azt neki nem is szabad lenyelnie, ismerte be Tót. Épp csak szopogatnia szabad, mint a savanyú cukrot.Tomaji főtisztelendő úr ekkor éktelen dühbe gurult.Ez mégiscsak orcátlanság, fiam! - rivallt rá Tótra. - A háború kellős közepén vagyunk, amikor más ember az életéért reszket, vagy éppenséggel a halottait siratja... Te pedig ilyen lappáliákkal állsz elő, ahelyett hogy hálát adnál Istennek, amiért hozzád vezérelte a fiad parancsnokát? Most már sajnálom, hogy szóba álltam veled!Kirohant. Becsapta az ajtót. A szomszédból egy kisfiút átszalasztott Mariskáért, ő pedig puskaporos hangulatban rótta a paplakkertjének kacskaringós útjait, míg csak lélekszakadva be nem rohant Mariska.- Ne vágj olyan kétségbeesett arcot - mondta neki a pap, és a ház felé vezette. - Odabent vár az a nyafka urad, vidd szépen haza.Benyitottak. Körülnéztek. Tót nem volt látható. Sem az ágy, sem a szekrény alatt, sem a kutya vackán, sem a szennyes ruha között. Újra nyoma veszett, s nem is került elő egészen a hétórás miséig, amikor Tomaji főtisztelendő úr fülét ismét megütötte a horkolása. A már ismerős hang ezúttal a főoltár csipkés terítője alól tört ki. A plébánosnak idejében torkán akadtak a megszentelés mindenható szavai, és heves rosszullét foga el.A szentmisét félbe kellett szakítani. A hívek elszéledtek. Tótot betaszigálták a sekrestyébe, és rázárták az ajtót. Mariska sírva fakadt.- Most mit csináljak vele? - kérdezte a paptól. - Nekem vendégem van, nem őrizhetem egész nap az uramat.A plébános elgondolkodott. NEGYEDIK FEJEZETLevél a frontraKedves, jó fiam! Remélem, soraim jó egészségben találnak. Tomaji főtisztelendő úr, amikor a hadba vonultakért imádkozik, mindig első helyen mondja a nevedet. Tudatom, hogy jól vagyunk, csak te hiányzol nagyon. Megnyugtatásodra közlöm, hogy a mélyen tisztelt őrnagy úr is kitűnően érzi magát. Eleinte nagyon kimerült és ideges volt, de már ez a tíznapos pihenés a finom hegyi levegőnkön megtette a hatását. Az első napokban borzasztó álmok gyötörték, de most már csak tréfás álmai vannak, mint például, hogy ő viszketőpor, vagy hogy egy kiskutya viszi a szájában és lóbálja, de mi ez ahhoz képest, hogy megdarálják és megeszik, mert eleinte ez volt. Apád is jól van, csak egy kicsit szórakozott, és időnkint ott feledkezik mások ágya alatt, de a plébános úr beszélt vele. Azóta sokkal jobb kedvű, bár néha visszahúzódik. Még egy örömhírem van számodra. A mélyen tisztelt őrnagy úr megígérte, hogyha jönnek a hidegek, nemcsak odavesz magához a zászlóaljirodára, hanem vele fogsz aludni a mostani szobatársa helyett. Adná Isten, hogy így legyen. Vigyázz a gyomrodra, ne egyél zsíros ételt hidegen. Sokszor csókol anyád, Mariska.*Megcímezte a lapot, levitte a budihoz, és halkan (hogy az alvó vendéget föl ne ébressze) beszólt az urához, de csak egy diszkrét köhintés hallatszott, annak jeléül, hogy a helyiség foglalt.- Meddig leszel itt, édes, jó Lajosom? - érdeklődött Mariska.- Mi az? - kérdezte Tót. - Elutazik az őrnagy?- Mi jut eszedbe! Az őrnagy úr csak négy nap múlva utazik.- Akkor még maradok egy kicsit - mondta Tót.Vasárnap volt. Már harangoztak. Mariska, hogy el ne késsen a miséről, az ajtórésen becsúsztatta a tábori lapot, ceruzástól. Tót aláírta.Mariska ünneplőbe öltözött. - Elmegyek misére - szólt oda Ágikának, aki csirkét pucolt a verandán. - Apád a budin ül, az őrnagy úr alszik. Vigyázz rájuk, kislányom.Megcsókolta a lányát, elment.Körülbelül egy negyedóra múlva kilépett a szobájából az őrnagy. Álomittas hangon jó reggelt kívánt Ágikának, aztán gyűrött pizsamájában, borzas fővel, nagyokat ásítva, elindult a budi felé.Ágika nyugtalanul nézett utána.*Tóték Varró őrnagy érkezéséig példás családi életet éltek. Mariska nemcsak szerette a férjét, hanem olyannyira maga fölött állónak érezte, hogy a szeme mozgásának engedelmeskedett. Ágika meg, a kamasz lányok hevületével, szinte istenítette. Minden, ami a világon szép, az apja volt; egy fecske elsuhanása, a csokoládé elolvadása a szájban, az a szédülés, amikor egy piros rózsába nézünk: ez mind - és hozzá még sok más - együttvéve ő.Mihelyt Varró őrnagy betette a lábát, az eddigi vonatkozások helyébe újak léptek. Mariska lelkében lassan, fokról fokra, Ágikánál azzal a szemmel nem követhető gyorsasággal, ahogy a villám nem az egyik fába csap, hanem a másikba. Mindig a fizikai vonzalmak váltanak át a legkönnyebben; ahogy eddig apja bőrének szagát szerette, úgy most az őrnagyét szippantotta be, s Tót hangja helyett most a vendégé rezgett végig az idegzetén. Különösképpen az őrnagy csizmája vonzotta; ezt első naptól fogva maga tisztította, később az ágyába vitte, játszott vele, mint egy hajas babával, dúdolt neki. E ronda jószág kedvéért idővel teljesen hátat fordított apja hibátlan, csalogató fényű csizmájának!Egy asszony azonban - egy olyan asszony, mint Mariska - sohasem tépi ki gyökerestül az érzéseit. Ő még akkor is együtt érzett az urával, amikor az oktalanul szembeszegült az őrnaggyal, aki pedig csak jót akart vele, s nem állt rá a szája egyetlen helytelenítő szóra sem.De ő is egyre jobban az őrnagy vonzókörébe került, bár nem fizikai, hanem inkább lelki, sőt, félig-meddig transzcendens értelemben. Bensőjét már csak az a vágy töltötte be, hogy a vendég a lehető legjobban érezze magát, s ezáltal mindinkább az őrnagy közérzetére fixálódott. Megérezte, mikor kezd szomjazni, s már hozta is a könnyű fröccsöt. Az őrnagy még maga se tudta, hogy zsigereiben bélgázok képződtek, amikor Mariska már fölállt, és tapintatosan kiment. Idővel egy óvó burokká, eleven sajthengerré vált, melynek egyetlen hivatása, hogy vendégét megkímélje minden zaklatástól.Érzékenysége naptól napra nőtt. Ebbe bizonyára belejátszott kialvatlansága, a vele járó idegfeszültség, a fiáért, sőt már a férjéért érzett aggodalma. Mint egy telepatikus fenomén, messze távolból megérezte a vendég legkisebb rezdüléseit is; néha rejtélyes hangokat hallott, káprázatokat látott, melyek előre jelezték a vendéget fenyegető veszedelmet.Állt például a veranda sarkában a falnak támasztva egy kopott esernyő, melyet az egyik szobabérlő felejtett itt. Ez az ernyő minden ok nélkül néha föl szokott dőlni.Egy délelőtt, mialatt az őrnagy aludt, Mariska a hentesbolt előtt sorban állt húsért, melyet akkoriban csak jegyre lehetett kapni. Már ő volt a soron, amikor a bolt előtt megállt egy kerékpár.Valaki odaszólt:- Van itt egy Tótné nevezetű?Hiába mondták neki, hogy csak a túlfűtött képzelete játszott vele. Mariska még hónapok múlva is erősítgette, hogy a bicikli mellett egy jóságos tekintetű, ősz szakállú zsidó állt, szakasztott mása Szent Péternek.- Én vagyok az! - szólt ki. - Mi tetszik?- Jó lesz vigyázni arra az esernyőre! - intette a hang. Egy szempillantás múlva az égi követ elkarikázott.Szerencsére a hentesbolt nem volt messze. Mariska hazarohant, és - Isten csodája! - még a levegőben el tudta kapni az ernyőt, mely megint föl akart dőlni, és bizonyára felébresztette volna az őrnagyot.E szép vasárnapon, a szentmise vége felé, újabb szózatot hallott Mariska. Ezúttal nem jelent meg neki senki, hanem túlharsogva az orgona búgását, egy recsegő hangot vélt hallani, mintha egy hangszóró szólalt volna meg.- Halló, figyelem! Tót Lajosné született Balog Mariskát a hozzátartozói várják a férfiillemhely előtt!A hívek vagy nem hallották a hangszórót, vagy pedig nem értették meg a szózat fenyegető jelentését. Mariska azonban fölugrott, utat tört magának, és balsejtelmektől gyötörve futott haza.Már a kertajtóból meglátta a budi előtt álldogáló, dörömbölő, kiáltozó csoportot. Mit akarnak ezek itt? Miért zokog Ágika a verandán? S miért dobálja az őrnagy a nyitott kofferbe a ruhaneműjét?- Nekem ebből elegem van - mondta az őrnagy, akadozó hangon, elkínzott arccal. - Segítsen, nehogy elkéssem a buszt.*Dongtak a méhek. Illatoztak a mályvák. Varró őrnagy megállt a budi csukott ajtaja előtt. Egy kicsit sétálgatott a kertben, de az ajtó nem nyílt ki. Az őrnagy kopogott. Tót köhintett egyet.Az őrnagy visszament a szobájába. Ágika már a második csirkét kopasztotta, amikor újra megjelent az őrnagy, és - kissé sietősebben, mint az előbb - elindult a budiba.Kopogott. Tót köhintett. Az őrnagy visszajött.Ágika észrevette arcán a csalódottságot, és úgy érezte, hogy mondania illenék valamit. Ezt mondta:- Milyen szép idő van!Az őrnagy morgott valamit.- Süt a nap, de azért nincs túl meleg.Az őrnagy erre már nem is morgott. Bement a szobájába. Amikor harmadszor is dolgavégezetlenül tért vissza a kertből, arcszíne kisárgult, szemhéja veresedett. Ágika rámosolygott.- Szabad valamit kérdezni az őrnagy úrtól?Az őrnagy megállt, rámeredt.- Azt szeretném tudni, hogy az őrnagy úr is úgy van-e vele, hogy néha minden ok nélkül kedvetlen, bánatos, máskor pedig hirtelen jókedvű lesz, és mindenen kacag, mulat?Az őrnagy nem adott határozott választ; ingerülten a szobájába rohant.Ágika megijedt. Érezte a felelősség súlyát; okvetlenül cselekednie kell. A magas nyakú nyári vászonblúz helyett nagy sietve belebújt egy halványkék slingelt blúzocskába, melynek gallérrészét úgy be tudta tűrni, hogy a kivágásból előkandikáltak felsőtestének bimbózó formái. Haját pedig, melyet befonva viselt, kibontotta. Amikor az őrnagy ismét dolgavégezetlen tért vissza a kertből, Ágika e kacér blúzban, egy szőke hajzuhatag alatt várt rá. Odaállt elébe.- Most pedig kérni szeretnék valamit az őrnagy úrtól - mondta legragyogóbb mosolyával.Az őrnagy megállt. Fogsorát vadul összeharapta, amit úgy is föl lehetett fogni, mintha (nem nagy sikerrel) viszonozni akarná a lánymosolyt.- Arra szeretném kérni, hogy tessék rám nézni, és tessék szíves lenni kimondani a legelső dolgot, ami eszébe jut.Behunyta szemét. Szíve dobogott, mellecskéje egészen átforrósodott. Maga se tudta, mit vár, csak várt.Először azt hallotta, hogy az őrnagy foga összekoccan. Ez ugyan elég vérszomjasan hangzott, de másra is lehetett magyarázni. Ekkor azonban azt kérdezte az őrnagy:- Ki van abban a büdös budiban?Ágika szeme kinyílt. Ijedtében megnőtt a szeme bogara.- Mert ha a kedves papa truccolni akar velem - kiáltotta fenyegető hangon az őrnagy -, akkor majd megmutatom, hogy ki vagyok!Szobájába ment. Lerántotta a kofferét, csapkodva-kapkodva csomagolni kezdett. Ágika elvesztette a fejét; kirohant és segítségért kiabált.Kint javában állt a vasárnapi korzó. Persze, összejött egy csomó ember, de a kislány magyarázatától se lettek okosabbak. Ki ül a budin, és miért? Ki akar emiatt elutazni, és miért? Végül azt sütötték ki, hogy a házikóban ellenséges ejtőernyősök vannak bezárkózva. Körülvették a budit, és - tisztes távolból - szidalmakat szórtak rá. Aki tudott valamit angolul, angolul.Mariska, amikor lélekszakadva hazaérkezett, először a hívatlan vendégsereget küldte dolgára. Aztán bekopogott a budiba. Öklével verni kezdte az ajtót, de csak egy diszkrét köhintést kapott válaszul.Futott az őrnagyhoz. Összetett kézzel kérte, hogy legyen egy kis ideig türelemmel. Aztán kirohant a házból, és becsöngetett a Cipriani-villába.
Az európai hírű ideggyógyász nagyon kedvelte Tótékat. Ingeit csak Mariskával engedte mosatni. Cipőit, kalapjait Tóttal viseltette egy-két hétig, hogy jobban testhez álljanak.Épp vasárnapi sziesztáját tartotta, de készséggel fölkelt, maga ment át, saját kezűleg dörömbölt a budin.- Én vagyok itt, kedves Tót. Szeretnék magával beszélgetni egy kicsit.Tót nem ellenkezett. Kijött a budiból, átengedte helyét az őrnagynak, engedelmesen követte a professzort, aki dolgozószobájába vezette, gondosan megvizsgálta, és elégedetten megveregette a vállát.- Magának olyan szervezete van, hogy csak gratulálni lehet. De azért mondja el a panaszait, kedves Tót.Széles homlokával, hegyesre nyírt, ezüst szakállával oly bizalomgerjesztőn nézett rá, hogy Tótnak szinte jólesett kiönteni a szívét.- Nincs semmiféle panaszom, méltóságos professzor úr. Én csak azt nem értem, hogy mit akarnak tőlem, hiszen megtettem minden tőlem telhetőt. A homlokomba húzom a sisakomat, mint egy részeg kocsis. Leszoktam az ásításról és a nyújtózkodásról, még arról is lemondtam, hogy bemásszak a plébános úr ágya alá, ami eléggé nehezemre esett. Beláttam, hogy Gyulánk életéről van szó, és ezért még az őrnagy úr zseblámpáját se köpöm ki, amikor beleteszik a számba. Mit lehet még egy apától kívánni? És miért bűn az, hogy szívesen ülök a budin?- Érdekes - figyelt föl az európai hírű ideggyógyász. - Magánál hasmenést okoz, ha szájába vesz egy zseblámpát?- Teljesen normális az emésztésem, méltóságos professzor úr. Én csak azért ülök a budin, mert ott jó. Nem háborgat senki, zümmögnek a bogarak, és ha beriglizem az ajtót, szinte az anyám ölében érzem magam... Hát akkor miért dörömbölnek? Rossz ez? Bűn ez? Vagy talán valami betegség?- Dehogy betegség - mosolygott a professzor. - Kortünet, kedves Tót... Régóta szeret a budiba zárkózni?Szó sincs róla, mondta Tót. Ő ezt a szokást csak néhány nap óta vette föl. Bár, ha jobban belegondol a dologba, akkor kezdte a szóban forgó helyet megkedvelni, amikor a kedves vendég megérkezett.- Sejtettem - bólintott a professzor. - Ha szabad kérnem, álljon föl egy percre, kedves Tót.Tót fölállt. A tanár végigmérte.- Mit gondol, kedves Tót, milyen magas maga?- Én az átlagosnál magasabb növésű vagyok.- És a kedves vendégük alacsonyabb termetű magánál?- Ő nekem legföljebb a vállamig ér.- Hisz ez a baj, kedves barátom - állapította meg a világhírű professzor. - Maguk ketten ennek a különbözetnek a betegei. Tudom, mennyire szereti a fiát, de azt mégsem kívánhatja egy őrnagytól, hogy egész nap fölnézzen a házigazdájára. Lássa be, hogy ezt maga se bírná ki soká.- Belátom - mondta Tót. - De a testmagasságomon, sajnos, nem tudok változtatni.A professzor mosolygott. Sokkal nagyobb bajokon is lehet segíteni; ma, amikor megszűnt a pestis, gyógyítható a veszettség, rossz emlék csupán a gyermekágyi láz, az ilyen panaszok játszva orvosolhatók... Az volna a legegyszerűbb, ha sámlira állítanák az őrnagyot. Ellene szól, hogy leeshetik, esetleg megüti magát, ami az egész üdülését elronthatná, és kiszámíthatatlan következményekkel járhat... Ő tehát azt javasolja, hogy inkább Tót mondjon le a kényelméről erre a kis időre.- Én még a lélegzésről is örömest lemondok - jelentette ki Tót. - De akkor is magasabb leszek az őrnagy úrnál.- Mindjárt nem lenne magasabb nála - mondta a nagy ideggyógyász -, ha némiképp berogyasztaná a térdízületét.Tót nézett egy nagyot.- Hogy én berogyasszam a térdemet? - ismételte buta arccal.- Magának ez meg se kottyan, kedves Tót.- Átmenetileg vagy állandó jelleggel?A tanár úgy vélte, hogy nem tesz jót a szervezetnek, ha valaki folyton változtatja a testtartását. Azt tanácsolta, hogy még alvás közben is húzza föl a térdét; így aztán ez a pozitúra úgyszólván második természetévé lesz.Tót gondolkozott.- Nem - mondta aztán - Ezt én nem bírom ki.- Ne hallgasson a hiúságra! - intette a tanár. - Inkább a fiára gondoljon. Mi jobb: ha behajlítja a térdét, vagy magára haragítja Gyula parancsnokát?Ez döntő érv volt. Tót, habár bensőjében még mindig vonakodott, semmit se tudott ellene fölhozni. Sóhajtott egyet, aztán lassan berogyasztotta a térdét, amitől rögtön kisebb lett egy fejjel.- Így elég?- Elég! - mondta a professzor. - Ennél többet a világ legalacsonyabb őrnagya se kívánhat.- Mert ha muszáj, még rogyhatok lejjebb is egy kicsit.- Ne fáradjon - mondta a tanár. - Inkább azt nézzük, tud-e így járkálni.Megpróbálták. Sikerült. Tud-e így futni. Futni is tudott. Fölállni, leülni, a könyvespolc létrájára mászni... Minden úgy ment, mint a karikacsapás.- Most már nyugodtan hazamehet - mondta a híres ideggyógyász. - Majd meglátja, milyen fogadtatásban lesz része.A hazamenetel gondolatára Tót elkomorodott. Az ablakból, ahol állt, épp a mátraszentannai korzózókra látott. Ő itt mindenkit ismer. Őt is ismerik. S akárhogy nézi őket, egyiknek sincs berogyasztva a lába.- Én így nem megyek végig az utcán, méltóságos professzor úr - mondta eltökélten. - Ujjal fognak rám mutogatni az emberek!- Ne legyen olyan beképzelt, kedves barátom - csóválta a fejét Cipriani. - Azt hiszi, maga az egyetlen? Téved, kedves Tót... A mai világban mindenki kénytelen áldozatot hozni.Az övéihez hasonló panaszok, nyugtatta meg Tótot, a mai ideggyógyászok praxisában úgyszólván mindennaposak. Minden kornak megvan a divatos betegsége; mostanában általános az a jelenség, hogy senki se ismeri saját testméreteit. A többség egy fejjel alacsonyabbnak szeretne látszani, de akadnak cseplesz kis emberkék, akik óriásoknak hiszik magukat.Az orvostudomány tehetetlen, hiszen erre nincs abszolút mérték, csak az számít, hogy ki-ki szubjektíve mekkorának hiszi magát. Az Acta Medica Hungaricában cikk jelent meg egy zsidó orvosról, aki (száztíz centiméteres hasbőséggel) lakásából rendszeresen a kulcslyukon keresztül távozik, és úgy is jár haza. Ha őt nem kötné az orvosi titoktartás, szépszámú példát mondhatna a saját praxisából is; így csak arról biztosíthatja Tótot, hogy ha behajlítja a térdét, az a legszerényebb áldozat, amit a fia érdekében hozhat.- Tegyünk egy próbát - ajánlotta. - Sétáljon egyet berogyasztott térddel, és figyelje, mit szólnak hozzá az emberek... Ha ez megnyugtatja, el is kísérem magát.Tót elfogadta a megtisztelő ajánlatot. Elindultak az utcán, ahol most volt legnépesebb a korzó. És mi történt? Semmi sem történt. A gyerekek messziről megsüvegelték, a felnőttek barátsággal köszöntötték, volt, aki meg is állt, és érdeklődött a családja, avagy a vendég hogyléte felől. Csak egyszer ütötte meg a fülüket valami vihogó, félállati röhögés.Ez Gyuri atyustól eredt, a kelekótya levélhordótól, aki mindeddig félistent tisztelt Tótban, most azonban négykézláb körülfutotta, és megugatta, mint egy kutya.A professzor legyintett:- Mit vár ettől? - mosolygott Tótra. - Háromszor volt már nálam a klinikán, de nem lehet rajta segíteni.El is búcsúzott Tóttól, mert nem volt szükség a kíséretére. A járókelők nem vettek észre rajta semmit, sőt, mintha még a szokottnál is nagyobb megbecsüléssel öveznék... Így például az agarait sétáltató Leonhardt luxemburgi herceg (aki eddig legfeljebb a köszönését fogadta) most megállt, rávigyorgott, és az ujjával tréfásan fenyegetőzve, tört magyarsággal rászólt:- Sétáltoksz, sétáltoksz? Lányoksz után mászkáltoksz?Ha még ez se lett volna elég Tótnak, az otthoni fogadtatás végképp megnyugtatta volna. Mariska ugyanolyan örömteli mosollyal fogadta, mint máskor, és Ágikának se tűnt föl semmi, pedig ő egy tollpihét is észre szokott venni az apján. Legföljebb az őrnagy szeme állt meg rajta egy pillanatra, amikor frissen borotválva, kölniszagot árasztva, kilépett a szobájából.Bement, kijött, s újra meg újra szemügyre vette Tótot, mintha valami, egészen kicsike dolog mégis másképp volna, mint egyébkor. Amikor fürkész pillantásával már harmadszor végigmérte, meg is kérdezte:- Mondja csak, kérem... Mi történt magával?- Semmi - mondta Tót.- Hát nem tudom - méricskélte töprengve az őrnagy. - Mintha egy fejjel megnőtt volna!Tótnak ugyan inkább az volt az érzése, mintha összement volna egy fejjel, de hát az a fontos, hogy a vendég elégedettnek látszott a változással. Cipriani professzor jóslata valóra vált. Soha, se most, se később, nem vette észre senki, hogy be van rogyasztva a térde.Más ember boldog, de legalább elégedett lett volna! Hiszen ennél kevesebbért ennél többet kívánni sem lehet. Amikor asztalhoz ültek, a vendég valósággal elhalmozta Tótot kedvességének és barátságának jeleivel: ő azonban konok arccal ült, étvágytalanul kóstolgatta az ételt, és egy óvatlan pillanatban egyszer csak üresen állt a széke.Mariska kiállt a verandaajtóba.- Lajos! - kiáltotta. - Hol vagy, édes, jó Lajosom?Csak egy diszkrét köhintés hallatszott a mályvabokrok felől.Egy darabig békén hagyták.De később, amikor már jól benne jártak a délutánban, és Tót még mindig nem volt hajlandó előjönni, Mariska megpróbálta jobb belátásra bírni. Előbb kérő szókkal, aztán okos érvekkel igyekezett a lelkére szólni, de amikor ennek se volt hatása, kijött a béketűrésből!- Háromig számolok! - förmedt a férjére, oly pattogó hangon, ahogy még sose beszélt vele. - Ha nem jössz ki, akkor lakatost hozok!Mintha a falnak beszélt volna. Tót megátalkodottan hallgatott.Mit volt mit tenni? Mariska nagy kínban odaállt az őrnagy elé, és ötölve-hatolva tájékoztatta férjének konokságáról.- És már azt hittem, hogy a kedves Tót úrnak el van rontva a gyomra! - kiáltott fel az őrnagy. - Eszerint ő puszta kedvtelésből tartózkodik azon a helyen?Mariska ezt is beismerte, szépítés nélkül. De ha arra számított, hogy a vendég fölháborodik, vagy legalább sértve érzi magát, akkor kellemes csalódás érte.Az őrnagy szemmel láthatóan fel volt villanyozva. Érdeklődött, vajon Ágika ráér-e, s ha igen, hajlandó-e átmenni a Klein-féle vendéglőbe egy üveg jégbe hűtött sörért? Két poharat kért. Sörnyitót kért. Aztán, sörrel, poharakkal, sörnyitóval felszerelve, udvariasan bekopogott a kerti házikóba.- Ne gondolja, kedves Tót úr, hogy ki akarom innen túrni, csak eljöttem magát meglátogatni. Hoztam egy üveg jégbe hűtött sört. Remélem, a világosat szereti?- Én minden sört egyformán szeretek - mondta Tót. - Ha meg nem veti szerény ülőkémet, méltóztassék helyet foglalni.Egészen behúzódott a sarokba, és mentegetőzött a helyszűke miatt. Szerencsére, ha szorongva is, el tudtak helyezkedni. A sört lábhoz tették, a poharakat azonban tartaniuk kellett.Együttlétük első perceiben Tót némiképpen feszélyezettnek érezte magát, ami természetes, hiszen még sohasem volt ilyen szűk helyen ilyen magas állású személlyel összezárva.Mentegetőzött, amiért ilyen kezdetleges a helyiség. Hiába, faluhelyen nem lehet jobbat várni.Az őrnagy megnyugtatta, hogy az ő kívánalmainak e kis házikó tökéletesen megfelel.Tótot bántotta, hogy nem tisztíttatta ki a gödröt, pedig már a szivattyút is idehozatta. A lajt tulajdonosa azonban ellenezte a gödörtisztítást.- Miért kellett volna tisztogatni? Hát olyan nagy igényű vendég ő? - kérdezte az őrnagy.Nem. Az őrnagy nem nagy igényű, de már más vendégek is panaszkodtak a szagra.Az őrnagy fejcsóválva megállapította, hogy őt Tót még mindig félreismeri. Pedig, ha jól emlékszik, egész ittléte alatt nem panaszkodott semmire, legkevésbé erre az árnyékszékre, mely minden igényt kielégít.- Hát - mondta szokott szerénységével Tót - ha sokat nem is tudunk nyújtani a vendégeinknek, de azért igyekszünk.- Én a maga helyében ki se mennék innen - mondta az őrnagy.- Nem is - mondta Tót. - Csak ha muszáj.- Maga okos ember! Hallja a lombsusogást?- Hallom.- És mi zúg itt?- Egy bogár - mondta Tót.- Hogy hívják?- Zöld húslégy.- Szép név - mondta az őrnagy.Egy darabig még elhallgatták a zöld húslégy zúgását, a lombok susogását. Régi élettapasztalat, hogy a legszebb perceknek is végük szokott lenni.- Sajnos, mennem kell - állt föl az ülőkéről az őrnagy. - Érezze jól magát, kedves Tót.- Köszönöm a megtisztelő látogatást, mélyen tisztelt őrnagy úr.- Miközöttünk - jegyezte meg a vendég - voltak ugyan eleinte kisebb nézeteltérések, de most már szerencsésen elsimult minden.- Hála Istennek - állt fel Tót. - Tessék máskor is benézni hozzám.- Mihelyt tehetem... Remélem, lesz szerencsénk a dobozolásnál? - érdeklődött az őrnagy.- Az csak természetes.- Mulasson jól! - búcsúzott az őrnagy. - Én pedig azzal a kellemes érzéssel távozom innen, hogy ezekben a nehéz időkben, amikor senki se találja a helyét, legalább maga ott van, ahová való!*Varró őrnagy üdülésének utolsó napjai eseménytelen egyhangúságban teltek el. Mindnyájan elégedettek voltak. Amikor aludni lehetett, aludtak. Amikor dobozolni kellett, dobozoltak. Beállt az egyensúlyi állapot.Mégis, mint érdekességet, meg kell említeni, hogy Tót Lajos váratlanul kedvet kapott a dobozhajtogatáshoz. Ezt a muszájmunkát olyan ambícióval kezdte csinálni, hogy hamarosan az ő dobozai sikerültek a legszebben: kézről kézre adták, forgatták, csodálták őket.- Nézzék az aput! - lelkendezett Ágika.- Ki hitte volna? - csóválta a fejét az őrnagy.- Látod, édes, jó Lajosom - tette hozzá Mariska. - Egy kis jóakarattal csodát lehet művelni.Ennek az egyensúlyi állapotnak, persze, Tóték adták meg az árát. A kialvatlanságtól, az állandó szorongástól, a szokatlan idegfeszültségtől mindnyájan el voltak csigázva. Mariska például, akárhogy vigyázott, mindent kiejtett a kezéből, de az is előfordult, hogy állva elaludt néhány percre, tágra nyitott szemmel, mint egy tyúk, melyet kísérleti célból meghipnotizáltak.Ágika nem ejtett el: ő inkább feldöntött, nekiment. Egyszer, amikor Tóttal ketten maradtak egy sötét szobában, többször is összeütközött vele. Sőt, amikor villanyt gyújtottak, a világos szobában is beleszaladt az apjába. - Pardon - mondta, hátrálva földöntötte a vasalólábat, és újra az apja felé indult. Tót pedig, bár lett volna helye kitérni, szintén a lánya felé vette az útját. Összeütköztek, mint két mozdony; úgy látszik, elérték azt a fáradtsági fokot, ahol a sötétség nem különbözik a világosságtól.Tóton magán alig látszott, milyen rossz bőrben van, pedig ezt a négy napot valamilyen zsongó kábulatban élte át. Ez azonban már csak olyanféle tüneteket váltott ki belőle, mint az aggkori gyengeség jegyei, melyekből hiányzik a fönség. Hangosan kellett hozzá beszélni, mert a hallása megromlott. Olykor-olykor elfelejtette lenyelni a falatot; egy darab hús estétől reggelig a szájában maradt. Hétköznapi cselekvéseket fölcserélt egymással: egyszer a szódavizes üveggel próbált fésülködni, a búcsúvacsorán pedig, amikor a tyúklevest kanalazta, az a téves képzete támadt, hogy nem a levesnél tartanak, hanem már a szivarnál. Minthogy a füstöt mindig az orrán szokta kiengedni, az asztaltársak egyszer csak azt vették észre, hogy Tót orrán csak úgy dől kifelé a sok rizs, borsó, sárgarépa, no meg Mariska híres grízgaluskái.E kis zökkenőkön azonban már nem akadt fönn senki. Egy a fontos: hogy a vendég elégedett, jókedvű, idegileg kiegyensúlyozott, és e két hét alatt majdnem négy kilót hízott!Mindez abban a pár szóban kristályosodott ki, melyekkel az őrnagy, amikor már a délutáni buszra vártak, elbúcsúzott tőlük:- Higgyék el, kedves Tóték, nekem semmi kedvem sincs elutazni.Mariska nagyot sóhajtott, de ezt a sóhajt az öröm fakasztotta.- Minekünk is fáj - mondta -, hogy el kell válnunk a mélyen tisztelt őrnagy úrtól.- Magával pedig - fordult az őrnagy Tóthoz - nagyon meg vagyok elégedve, kedves Tót. Csak vigyázzon, hogy vissza ne essen a régi hibáiba!Tót kifejezéstelen arccal nézett rá, és valamit morgott a foga közt. Ezt Mariska, aki legközelebb állt hozzá, így értette:- Rottyints a gatyádba!Nagy kérdés, hogy jól hallotta-e, mert dübörögve megérkezett a távolsági busz, és elnyomott minden hangot.A busz megállt. Az őrnagy sorra kezet fogott velük. Ágikát homlokon csókolta.- Isten velük! Úgy érzem magam, mintha egy új életem kezdődött volna a maguk vendégszerető otthonában. Nem vagyok a szavak embere. Inkább majd tettekkel mutatom meg, milyen hálát érzek.Tóték csak álltak meghatottan. Az őrnagy fölszállt, aztán kihajolt az ablakon.- Még egyszer köszönöm a szíves vendéglátást.- Örülünk, hogy jól érezte magát az őrnagy úr.- Minden jót, kedves Tóték!- Szerencsés utat, őrnagy úr.Az autóbusz elindult. Az őrnagy még odakiáltotta:- Remélem, nem voltam terhükre?Mind a hárman intettek, és kiabáltak, hogy jaj, dehogy!Az autóbusz eltűnt a kanyarban. Tóték még mindig integettek, de arcukról eltűnt a búcsúmosoly, sorban egymás után, ahogy három gyertyát fújnak el.Tót nem mozdult. Még intésre emelte karját, és még mindig az út kanyarulatát leste, mintha attól félne, hogy váratlanul visszafordul a busz, leszáll róla az őrnagy, és minden elölről kezdődik. Minthogy ez nem következett be, Tót megnyugodott.Először is levette sisakját, és úgy tette vissza, hogy testének függőleges tengelye a sisak vízszintes tengelyével kilencvenfokos szöget zárjon be. Aztán megpróbálta kiegyenesíteni a térdét.- Segíts már, Mariskám - mondta, mert a térde egészen belemerevedett a behajlított tartásba. Csak a két nő közös segítségével sikerült végre kiegyenesítenie. Ekkor azonban kihúzta magát, és szeretteitől közrefogva, emelt fővel, szép, büszke lépteivel elindult hazafelé.Otthon körül se nézett. Egyenesen az új margóvágóhoz lépett. Az ormótlan alkotmány alig fért ki az ajtón. Lecipelte a budi mögé, a mályvabokorig; amikor visszajött, és zihálása elcsitult, kijelentette:- Mostantól kezdve reggel fogunk reggelizni, este fogunk vacsorázni, és éjjel fogunk aludni. Megértettétek?- Úgy lesz minden, ahogy te akarod, édes, jó Lajosom - mondta legszerelmesebb mosolyával Mariska.Úgy is lett. Amikor beesteledett, megvacsoráztak. Utána Tót az ajtóhoz húzta kényelmes karosszékét. Mariska odahúzódott az urához, és magával vonta a kislányát, aki úgy fonódott az apjára, mint egy inda. Néhány percet töltöttek el így; fejük fölött szikrázott a csillagporos augusztusi éj, s a Bábony, mint egy óriási, zöld tüdő, esti hűvösséget lehelt rájuk. Majd jön a tél... A nagy, orosz tél, dermesztő szeleivel, metsző hidegével. De az ilyen zászlóaljirodák bizonyára jól vannak fűtve, a parancsnokok pedig kőházakban laknak, s a kőházakat, főleg éjjel, amikor lakói alusznak, kettőzött őrség veszi körül. Így talán azokat a keveseket, akiknek ilyen kiváltságosak a körülményei, remélhetően nem éri baj.*LeltárFelvétetett a gomeli tábori kórházban Kincs Károly g. hadnagy által, Koroda I. őrmester és Boglár D. őrmester, mint tanúk jelenlétében, a Tót Gyula zászlós tulajdonát képező ingóságokról, melyekbe a kincstár tulajdonát képező darabok nem számíttattak be.Elnevezés:Leírásegy habselyem alsó–Elnevezés:Leírásegy zsebkendőkockásElnevezés:Leírásbőrtárca, pénz38 P 60 fillérElnevezés:Leírásegy tintaceruza–Elnevezés:Leírásegy fénykép1 férfi + nőalakElnevezés:Leírás20 Honvéd cigaretta– (Dátum, aláírás)(Szétázott az esővizes hordóban.)*Mariska rámosolygott az urára.- Fáradt lehetsz. Feküdjünk le, édes, jó Lajosom.- Csak előbb még elszívok egy szivart - mondta Tót.Mariska futott a szivarért, Ágika tűzzel szolgált, Tót pedig élvezettel leszívta a füstöt. Szerette az élet apró örömeit. Most olyan jól érezte magát, hogy nyújtózott egyet, amibe beleroppantak az ízületei, aztán felsóhajtott:- Jaj, anyám, anyám, szegény, jó anyám!Ebben a pillanatban közeledő lépések hallatszottak. Tóték csodálkozva néztek föl.A veranda ajtajában ott állt Varró őrnagy, kofferral a kezében, sugárzó arccal, széles mosollyal.- Látom, kedves Tóték, hogy nem hisznek a szemüknek - mondta. - Pedig igaz!Tót valamilyen furcsa, pukkanásszerű hangot hallatott. Nem emberi hang volt. Olyasféle hang volt, mint amikor egy kútba fulladóból feljön az utolsó buborék. Beszélni azonban nem tudott.Beszélni senki se tudott. Csak nézték az őrnagyot, kiguvadt szemmel.- Egerben le akartam pecsételtetni a szabadságos levelemet, de a pályaudvar-parancsnokságon azt a kellemes hírt közölték velem, hogy a partizánok fölrobbantottak egy hidat, és ezért három napig nem járatnak szabadságos vonatot...Rámosolygott Tótra, Tótnéra, Ágikára.- Úgyis olyan nehéz volt egymástól elválni; gondoltam, ezt a három napot maguknál töltöm el... Remélem, nem leszek terhükre?Tóték még most se bírtak szólni. Az őrnagy bevitte kofferét, aztán visszajött, s a tettvágytól buzogva így szólt:- Ha nincs kifogásuk ellene, dobozolhatnánk egy kicsit...Elhallgatott. Nézelődött.- Ejnye már - mondta. - Hová lett az új margóvágó, kedves Tót?Tót megpróbált válaszolni, de ez csak a harmadik nekifutásnál sikerült neki.- Levittem a kertbe, mélyen tisztelt őrnagy úr.- Miért? - csodálkozott az őrnagy. - És hová?- Csak ide a mályvákhoz - mondta szolgálatkészen Tót. - Tessék parancsolni, mindjárt megmutatom.Eltűntek a sötétben.Mariska és Ágika ott maradtak, álltak, a sötétbe meresztették a szemüket. Látni nem láttak semmit. Egy ideig nem is történt semmi. Aztán tompa döndülés hallatszott. Ettől megrázkódtak. Aztán megint lecsapott a margóvágó acélkarja; ettől a döndüléstől is megrázkódtak. Úgyszintén a harmadiktól is.Megint elmúlt egy kis idő. Aztán visszajött Tót. - Miért álltok itt? - kérdezte. - Menjünk lefeküdni.Megágyaztak. Levetkőztek. Ágyba bújtak.Mariska eloltotta a villanyt. Ő is lefeküdt. Egy ideig hallgatott, aztán félénken megkérdezte: - Háromba vágtad, édes, jó Lajosom?- Háromba? Nem. Négy egyforma darabba vágtam... Talán nem jól tettem?- De jól tetted, édes, jó Lajosom - mondta Mariska. - Te mindig tudod, mit hogyan kell csinálni.Feküdtek, hallgattak, forgolódtak. Oly fáradtak voltak, hogy végül mégiscsak elnyomta őket az álom. Tót azonban alva is forgolódott, rúgott, nyögött, egyszer majd kiesett az ágyból.Rosszat álmodott talán? Ez azelőtt nem volt.  "RÓZSAKIÁLLÍTÁS"
"A halál nem az élet eseménye.
A halált megélni nem lehet."Wittgenstein
"A halál az egyetlen múzsa."KosztolányiIgen tisztelt Miniszter úr!Elnézését kérem, hogy egy ilyen jelentéktelennek látszó ügyben fordulok egy felelős, vezető államférfihoz, de már három éve dolgozom a televízióban mint rendezőasszisztens, és még egyetlen komoly föladatot sem kaptam, ha pedig én javaslok valamit, azt elvetik. Így például "Meghalunk" című dokumentumfilmem leforgatását sem engedélyezték. Őszerintük a halál nem téma, mert mindenki fél tőle; énszerintem viszont épp ezért félünk tőle, mert sohasem beszélünk róla, tehát nem ismerjük. Amióta megcsappant a hívők száma, és elveszítettük a túlvilági lét vigaszát, tehetetlenül és tájékozatlanul gondolunk arra, amit nem védhetünk ki, mint valami iszonyatos borzalomra.Mire jó ez a hallgatás? Haszna semmi, kára annál nagyobb. A régmúltban ez másképpen volt. Nemcsak, mert mindenki reménykedhetett a föltámadásban, hanem azért is, mert az emberek jó része otthonában halt meg, hozzátartozói és barátai körében. Manapság azonban ez az aktus majdnem mindig kórházak falai közt zajlik le, legföljebb egy vadidegen orvos vagy ápolónő áll mellettünk elmúlásunk órájában. Ez ugyan objektíve (a beteg érdekét nézve) hasznosabb, de szubjektíve (a haldokló szempontjából) még elijesztőbb. Paradoxon, hogy épp a modern társadalomban vált mitikus fogalommá a halál, mely pedig az élet szerves része, szükségszerű befejezése, minden emberi munka, alkotás, haladás legfőbb serkentője.Ezen a hibás körön szeretnék rést ütni azzal, hogy bemutatom a televízió nézőinek három gyógyíthatatlan beteg végóráit. Már találtam is három személyt, akik ezt a szerepet, ahogy felvilágosult emberekhez illik, önként elvállalták. Hangsúlyozom: önként, de nem ellenszolgáltatás nélkül, mert közreműködésükért mindhárman anyagi támogatást szeretnének juttatni a hátramaradottaknak.Ez is nehezíti a lebonyolítást, mert a televízió, a fönnálló rendelkezések értelmében, csak alkotói vagy színészi munkáért fizethet tiszteletdíjat, márpedig a haldoklás nem tekinthető színjátszásnak. Ebben is kérem nagybecsű támogatását.Hiszek filmem fontosságában. A művészetek történetében a televízió az első, mely lehetőséget ad arra, hogy már nem gyógyítható betegeket a nézőknek bemutassunk, és legdrámaibb perceiket filmre véve, milliók számára közkinccsé tegyük. Minden sokkoló hatást elkerülve tapintatosan szeretném föladatomat megoldani, hogy sem a nézők érzékenységét, sem jó ízlésüket meg ne sértsem.Közvetlen főnököm - valamint az ő fölöttesei - nem engedélyezték filmem leforgatását, anyagi és eszmei okokra hivatkozva. Én azonban bízom abban, hogy egy felelős vezető államférfi, a maga tágabb látóköréből kitekintve, fölismeri ennek a dokumentumfilmnek morális jelentőségét és nevelő hatását. Ha sikerült meggyőznöm tervem fontosságáról, kérem, járjon közbe annak megvalósítása érdekében.A kedvező elbírálást remélve maradok
tisztelettel
Korom Áron
rendezőasszisztens*A levélre nem jött válasz. Áron nekibúsult, a büfében boldog-boldogtalannak fizette a cseresznyepálinkáját, elpanaszolta csalódását, de nem talált megértésre. Kész öngyilkosság, mondta mindenki, ilyen témából minálunk nem lehet dokumentumfilmet csinálni.Ezen majdnem mindenkivel összeveszett, és azontúl inkább magában ivott. Egy napon, amikor - délelőtt tizenegykor! - már a negyedik cseresznyénél tartott, leült az asztalához Ularik.- Iszol, kisfiú? - kérdezte. - Akkor persze hiába várlak.- Mire vársz hiába?- Úgy beszélsz, mint egy kezdő. Tudod jól, nekem szinopszis kell, kamera, operatőr, műteremigény, stáb.- Minek a stábja? - csodálkozott Áron.- A "Meghalunk" című dokumentumfilmé.- Amit te betiltottál?- Nálunk nincs betiltás. Nekem csak a címe nem tetszik, de ezen ráérünk vitatkozni.[1]- Különben javasolod?- Javasolom, helyeslem, kiharcoltam neked. Meg se köszönöd?- Köszönöm.- Ki legyen az operatőröd?- Nekem mindegy, csak ne beszéljen sokat.- Olyat kapsz, aki úgyszólván süketnéma. Hány forgatási nap ez a film?- Fogalmam sincs.- Hogy képzeled? Nekünk tervünk van, költségvetésünk, műterem-kapacitásunk.- Én viszont nem parancsolhatom meg az embereknek, hogy a ti terveitek szerint haljanak meg.- Valamit mondanom kell a főnökeimnek.- Mindig csak rajtuk lovagolsz! Értesd meg velük, hogy róluk is lesz szó. Egyszer belőlük is kimegy a szufla. Nem érdekli őket, hogy hogyan?- Csak egy terminust kérek. Egy hónap? Kettő? Vagy egy év?- Nem tudom. Mihelyt az utolsó szereplőm meghal, kész a film.- Ilyet még nem hallottam, de úgy látszik, az ilyen kisfiúknak mindent szabad. Mikor látsz hozzá?- Amikor megkaptam, ami kell.- Írd össze, és holnap megkapod.- Akkor holnap.*- Darvas lakás?- Igen.- Darvas Gáborral szeretnék beszélni.- Ki keresi?- Korom Áron a televízióból.- Maga az? Sajnos a férjem a múlt héten meghalt, kedden volt a temetése.- Fogadja őszinte részvétemet, asszonyom.- Köszönöm. Hová tűnt? Szegény Gáborral sokat emlegettük.- Csak most kaptam engedélyt a forgatásra.- Kár. Mondja csak, ragaszkodik a férjem személyéhez? Mert ha velem is beéri, készséggel a rendelkezésére állok.- Hogy érti ezt?- Megmondom őszintén: az a kis pénz most nagyon rám férne. Ha még érdekli Gábor halála, bemegyek a stúdióba, és elmondom egyenesen a felvevőgépbe, mi történt ebben a tíz napban. Persze, jobb volna, ha Gábor még élne. Így talán azt hiszi, szereplésre vágyom.- Dehogy hiszem. Mikor ér rá, asszonyom?- Bármikor, csak munkaidőben nem.- Akkor holnap este hétkor várom a televízióban.*Egy kicsi stúdiót kapott, az épületnek a gyermekjátszótérre néző oldalán. A rossz hangszigetelés miatt áthallatszott a nevetés, zsivaj. Nem is baj, gondolta Áron. A komor szövegnek jót fog tenni ez az eleven aláfestés.Darvasné gyászt viselt. Egy világos háttérfüggöny elé ültették, minden díszlet és kellék nélkül. Áron felkérte, beszéljen egyenesen az optikába. Ha belefáradt vagy elérzékenyült, tartson szünetet.- Nem fogok elérzékenyülni, nem tartok szünetet.Leült. Áron csak összenézett a szűkszavú operatőrrel; minden rendben van. Mehet.- Meghalunk, első rész. Darvas Gáborné. Fölvétel indul.*- Férjem tíz nappal ezelőtt halt meg, tizenhét éves, nem nagyon boldog házasélet után. A nevét is elárulom, pedig fölajánlották a diszkréciót, de úgyis hiába, neki olyan jó híre volt a szakmában, hogy aki ismerte, ráismerne. Darvas Gábornak hívták. Együtt jártunk a bölcsészetre. Én magyar-francia szakos tanár lettem, ő magyar-finnugor szakon kutató nyelvész, vagyis tudós. Harmadéves korunkban házasodtunk össze, sokáig hányódtunk albérletben, lakásunk csak nyolc év múlva lett, egyszoba-alkóvos, modern, de szűk. Persze, azért ki tudtunk volna egymással jönni, ha az alkatunk csak egy kicsit harmonizál, sajnos azonban az én közlékeny, nagyszájú, társas kapcsolatokra vágyó természetem csak nehezen fért meg Gábor komolyságával, munkadühével és kevésbeszédűségével, ami idővel a teljes szótlanságig fajult. Reggel megitta a feketéjét, némán, már a munkájába feledkezve, bement az egyetemre, a menzán ebédelt, délután a könyvtárban dolgozott, este joghurtot és vajas kenyeret vacsorált, és már ült is le az íróasztalához. Most utólag azzal magyarázom ezt a hajszát, hogy talán megérezte a korai véget, és a munkába azért lovalta bele magát, hogy az első könyve után, melynek nagy szakmai sikere volt, még a másodiknak is végére jusson. Ez már nem egészen sikerült. Régóta fájdította a tarkóját, de még az orvoshoz menéstől is sajnálta az időt. Hogy mi baja volt, az nem tartozik a nyilvánosság elé. Utoljára két hónapig feküdt kórházban, nagyon rossz állapotban, de amikor saját kérésére hazaengedték, fájdalmai enyhültek, szédülései megritkultak, felfrissült, jobban érezte magát. "Meggyógyult?" - kérdeztem az orvost. Erre hosszú szünet következett. "Azt csak ő hiszi - válaszolta a sebészprofesszor. - Legyen erős, asszonyom. Minden lehetőt elkövettünk, de a műtétről, mely talán segített volna rajta, már elkésett. Őneki csak hetei vannak hátra; egy hónapot már nem merek megígérni."Taxin vittem haza. Megállította az egyetemi könyvtárnál, kölcsönvett néhány könyvet, s amikor hazaérkeztünk, nekiesett a munkának. Akkor már évek óta nem beszélgettünk, ha szóltunk, csak a legszükségesebbet. Este, amikor a joghurtját bevittem, váratlanul megszólalt.- Ide hallgass, kérlek. Te beszéltél a professzorral. Engem nem érdekel az egészségem, de még három kemény hónapra van szükségem. Közöld velem, mit mondott.Közlöm veled, közöld velem, ez volt a szavajárása. Megnémultam. Mit is közölhettem volna vele? Azt, hogy már nincs három kemény hónapja hátra? Vagy próbáljam hitegetni? Nem tudtam eldönteni. Hogy időt nyerjek, azt hazudtam, másnapra rendeltek be a kórházba, mert a professzor összesíteni akarja a vizsgálati eredményeket.- Akkor közöld velem holnap, mire számíthatok.Volt egy napom.Rágódhattam rajta. Mindent meghánytam-vetettem, ami mellette és ami ellene szólt, aztán bementem hozzá, és megmondtam az igazat.- Kérlek, Gábor, úgy oszd be az időd, hogy már csak heteid vannak hátra.Ez a döntés, belátom, magyarázatra szorul. Férjemnek sohasem voltak kitörései, sem érzelmiek, sem indulatiak, leszámítva a mi gyorsan ellobbanó szerelmünket, még egyetemista korunkban. Azóta megszűntem létezni számára, már csak a munkája érdekelte, a strukturalista kutatási módnak a finnugor nyelvekre való alkalmazása. Én ehhez nem értettem, tehát nem léteztem. Lehettem csinos vagy ápolatlan, egészséges vagy beteg, hívhattam vendégeket, lármázhattunk, járathattam a rádiót vagy a lemezjátszót, ő föl sem nézett. Voltaképpen neki sem volt létezése a szó megszokott értelmében. A szervezete csak egy szerkezet volt, mely egy bizonyos munka elvégzésére használható; de nem voltak kívánságai, nem vágyott a tengerpartra, karácsonykor nem járult oda a fához. Az, hogy neki már csak hetei vannak hátra, körülbelül olyan fenyegetéssel ért föl, mintha az egész országban kifogyott volna a kéziratpapír, amin a könyvét befejezhetné. Mindezt végiggondoltam azon az estén és a fél éjszakán, miközben ő hajnalig dolgozott.Másnap ebéd után odahúztam egy széket az íróasztalához. Kétszer is néven kellett szólítanom, amíg fölfigyelt. Végre rám nézett. Nagy nehezen kimondtam az előre átgondolt mondatomat. Meg se rezzent. Szeme rögtön visszatalált a kéziratpapírra. Belelapozott, s aztán, mert még mindig ott ültem, végre észrevett.Ne értsenek félre. Nem panaszkodom. Első könyvét, melyet azóta három nyelvre lefordítottak, meg se mutatta nekem, amikor hazahozta a köteles példányokat. Jól tette. Egy árva szót sem értettem volna belőle. Mégsem voltam mellette boldogtalan, mert nem ért se kicsinylés, se bántás, a közöny ugyanis nem okoz fájdalmat, csak egy hiányérzetet: a sikerét. Talán furcsán hangzik, de másfél évtized óta ezzel a kegyetlen közléssel arattam nála először sikert.- Köszönöm az őszinteségedet - mondta nyugodtan, csaknem melegen. - Így talán még megmentem, ami menthető. Mondd, kérlek, tudnál te diktálásra gépírni?- Azt hiszem, igen.- Nagyszerű nő vagy, Annus.Rábámultam. Nini, még tudja, hogy Annusnak hívnak... Kérdeztem, miben segíthetek.Közös erővel átcsoportosítottuk a tanulmány befejező részét, háromhetes munkaképességet véve alapul. Most már engem is beavatott a tárgyba, hogy több hasznát lássa közreműködésemnek. Szerencsére jó a fejem, gyorsan kapcsolok, hamar beletanultam, és egyszerre azon vettem észre magam - tizenhét évi házasság után -, hogy kivívtam az egyenrangúságomat. Gépírónő, aztán segéderő, végül teljes jogú társa lettem. Naponta három műszakban dolgoztunk: délelőtt, délután, este. Három hét annyi, mint huszonegy nap, ami összesen hatvanhárom tervezett munkaműszak.- Persze, csak abban a kedvező esetben, ha a vége felé ki nem hagy az agyam.Csak ettől félt, nem a haláltól. Ővele nem érdemes szóba állni, jegyezte meg egyszer. A halál nem vitapartner, mert csak azt az egyet tudja mondani: nem.Akkor már a munka szüneteiben elbeszélgetett velem. Például a természetről, mely létrehozta ugyan mesterművét, az embert, de ő maga, miközben ezt végbevitte, egy szikrányival sem lett okosabb. Maradt, ami volt; tehetetlen, közönyös, ostoba. Az egyetlen helyes magatartás: nem ijedezni, hanem megzabolázni, és amit csak lehet, kicsikarni tőle.Így is tett. Fölhívta a leendő boncnokát, mert a veséjét, ha alkalmas az átültetésre, a kórházra akarja hagyni. Meg is állapodtak. Ugyanakkor jelentkezett egy fiatal rendező, aki filmet akart forgatni a halálról, többek közt Gábor haláláról is, ha belemegy. Belement, méghozzá örömmel ment bele, csak azt kötötte ki, hogy kérdésekkel ne zaklassák, és a fölvételek technikai körülményeivel munkaidejét meg ne rövidítsék. Vele is megállapodtak. Sajnos, a televízió csak egyhetes késéssel jelentkezett, amit mindnyájan sajnálhatunk. Azért vagyok most itt, hogy az ő föltett szándékához híven elmondjam őhelyette utolsó tíz napjának történetét.Mert a tervezett három hétből csak ennyi lett, nem egészen a fele.Annak a betegségnek, mely élete virágában megtámadta Gábort, kétféle lefolyása van. Vagy úgy végződik, ahogy a professzor előre látta, fokozatos romlással, az öntudat lassú leépülésével, hetek, esetleg hónapok alatt. Van azonban egy hevesebb formája is, melyet az orvosok "rapidnak" neveznek. Hirtelen elpendül valami, és vége. Ez a robbanásszerű romlás a hazahozatala utáni tizedik nap estéjén lépett föl, és a tizenegyedik nap estéjén végzett vele. Bal lába hirtelen megbénult, ami átterjedt a jobbra, onnan az egész alsótestére. A professzor kijött, megvizsgálta, aztán leült az ágy végébe. Én persze már a telefonhíváskor megmondtam neki, hogy a férjem mindent tud.- Nincs tovább, tanár úr? - kérdezte Gábor.- Ilyenkor azt szoktuk mondani, hogy mindig történhetnek csodák.- Én a csodákban nem hiszek, viszont égető szükségem volna még egy munkahétre.- Amikor nincs tovább, mindnyájunknak szüksége lenne még egy hétre - mondta a professzor. - Bevitessem a kórházba?- Kérem, ne.- Akkor holnap délelőtt újra eljövök.Egész éjszaka dolgoztunk. A tanulmány utolsó fejezete - az egész könyv összefoglalása és értelmezése - már csak vázlatban készült el. Feldolgozatlan maradt az egész jegyzetanyag, valami harminc gépiratos oldal. Hajnalban aludtunk néhány órát, korán reggel már az írógépnél ültem. Addigra Gábor jobb karja is megbénult, de az agya kifogástalanul működött. Föl kellett hívnom a kórházat, hogy a professzor ne jöjjön el hozzánk, mert minden percért kár. Csak a körzeti orvost engedtem be, hogy beadhassa a fájdalomcsillapítót. Aztán neki a munkának.- Mondd csak - kérdezte Gábor -, ha a címszavakat följegyzed, és bekezdésről bekezdésre lediktálom, miről legyen szó, akkor meg tudnád írni az utolsó fejezetet?- Ezt magad se hiszed komolyan.Be is látta. Kért egy kávét. Mire megfőztem, dührohamot kapott. Életemben először hallottam ordítani, káromkodni, útszéli szavakat használni. Ezeket, iránta való tiszteletből, nem ismétlem meg.Ijesztő látvány volt. Aki szitkozódik, csapkod, hadonászik, őneki azonban már a bal karja is megbénult, így aztán egy mozdulatlanul nyugvó test szórta világgá átkait. Csak mert magam sem értem, beszámolok róla, hogy nem a betegségét, az orvosokat vagy a halált szidalmazta, hanem Korom Áront, a televízió rendezőjét, aki hetek óta nem jelentkezett.- Nyomorult, hazug féreg! - kiabálta. - Hát hülyének nézett? Ki hívta? Mért jött? Mért mondta, hogy az ő halála közügy? Hogy mindenkihez szóló üzenet? Hogy örök érvényű tanítás? Csak fontoskodott, vagy szélhámoskodott, ahogy az a filmeseknél szokás? Miért nincs itt most a kamerájával? Hadd lássa a világ, milyen nyomorult féreg az ember. Hadd lássa, hogy döglünk meg, félúton, dolgunkvégezetlenül, mert kifelejtettük számításainkból, hogy háromnegyed részt állatok vagyunk! Feltaláltuk a tüzet, meghódítottuk a tengert, megszűnt a pestis, verseket tudunk írni fajtánk dicséretére, de tessék idenézni, itt van ő, Darvas Gábor, akinek keze már nem fogja a tollat, hogy befejezze, amiért élt. Még a bénaságáról sem értesül senki, élnek tovább az emberek, ahogy eddig éltek, állati sorban, behunyt szemmel, tudatlanul és gyanútlanul.Álltam, kezemben a kávé, mintha megbénultam volna. Halk szavú, fegyelmezett ember volt a férjem; mit kezdjek ezzel az őrjöngővel? Erőt gyűjtöttem. Mintha egy falon kellett volna átkiabálni, ráordítottam:- Hallgass már! Idd meg a kávédat, Gáborka!Abban a szempillantásban, szinte varázsütésre, megnyugodott. Talán az erélyes szótól vagy ettől a Gáborkától, amit egyetemista korunk óta nem hallott tőlem. Őt nem lehetett becézni. Akiben parányi védtelenség sincs, azzal nem fér össze a kicsinyítő képző.Mellé ültem, fejét fölemelve kortyonkint megitattam vele a kávét, mert már a csészét sem bírta volna a szájához vinni. Rá akart gyújtani. A cigarettát is az én kezemből szívta el. Aztán megszólalt, a régi, szenvtelen hangján.- Kár, hogy ezt sem látta az a televíziós.- Mit?- Ezt a cigarettázást.- Akkor könnyebb volna?- Valamivel - mondta Gábor. - Egy kis haszna lenne még a bénaságomnak is. És megmaradna ez a cigarettaszívás, ha másként nem, csak egy filmszalagon.Szavait, amennyire tudtam, pontosan idézem. Most, miután a dühét kiadta, dolgozni akart.- Hozd a gépet, szívem, és ne nyissunk többé ajtót senkinek.Ezt azért idézem, mert hosszú évek óta először nevezett így: szívem.Még tizennyolc oldalt írhattam, az utolsó fejezet első harmadát. Egy mondat közepén hagyta abba; fölnéztem, láttam, nem lélegzik. Mire odamentem, már megállt a szívműködése. Nem szenvedett, ujjai elernyedtek a paplanon, feje mélyebben süllyedt a párnába; a mondat második felét elvitte magával a semmibe.Ezt akartam elmondani, ha már ő nem mondhatta el. Magamról nem volna illendő beszélnem, legföljebb annyit, amennyi még a halálához tartozik. Ha most végiggondolom házasságunk tizenhét évét, csak az utolsó tíz napban éreztem, hogy a felesége vagyok. Talán rossz fényt vet rám, de bevallom, haldoklása közben voltam vele először boldog.*Kedves Mikóné asszonyság!A televízió csak hosszú huzavona után adta meg az engedélyt a forgatásra, emiatt az ígértnél jóval későbben jelentkezem. Nem tudom, emlékszik-e még arra, amire a János Kórházban fölkértem, amit maga, asszonyom, bámulatos lelkierőről téve tanúságot, nemcsak hogy megértett, hanem hősiesen el is vállalt. Nagyon lesújtana, ha azóta megbánta volna elhatározását, mert én már elkészültem az első fölvétellel, melyben egy tudós özvegye számolt be férjének utolsó napjairól. Olyan jól sikerült, hogy nemcsak én, hanem a szereplő személy is elégedett volt vele. Mindent el fogok követni, hogy a maga szereplését is a nagy ügyhöz méltóan örökíthessem meg.Tegnap jártam Tiszai főorvos úrnál, aki tájékoztatott - amennyire az orvosi titoktartás engedte - a maga hogylétéről. Azt is tőle tudom, hogy két héttel ezelőtt mentőautóval hazaszállították a lakására, mert a Mamáról valahogy gondoskodni kell, amíg egy végleges megoldás ki nem alakul. Így tehát a filmet, szíves engedelmével, a lakásán fogjuk leforgatni, lehetőleg úgy, hogy sem a Mamát, se magát ne fárasszuk vele.Most azonban egy nagy kéréssel vagyok kénytelen előállni. Gondolnunk kell a televízió nézőire, akiknek, hogy értsék, miről van szó, ismerniük kell az előzményeket. Arra a délelőtti vizitre gondolok, amikor Tiszai főorvos úr, mindent mérlegelve, a családi körülmények ismeretében nyíltan föltárta maga előtt betegségének természetét és várható lefolyását.A néző, ha ezt nem láthatja, nem tud a későbbiekben tájékozódni. A főorvos úr, aki nagy műbarát és a művészek lelkes pártfogója, már megígérte közreműködését. Ővele abban maradtam, hogy magát, asszonyom, ha ebbe beleegyezik, a mentők egy órára visszavinnék régi kórházi szobájába, és onnan, a fölvétel végeztével, haza.Tudom, most magamat hazudtolom meg, mert azt ígértem, hogy nem "szerepre" kérem föl, tehát semmiféle színészi munkát nem kívánok magától, de ha ezt az eseményt meg nem ismételjük, akkor a néző sem a maga betegségéről, sem annak perspektívájáról, sem pedig a Mamával kapcsolatos problémákról nem értesül. Igaz, ez nem volt megbeszélve, és ráadásul nem is könnyű föladat, de remélem, hogy egy ilyen megértő és természetes észjárású asszony, mint maga, nem fogja megtagadni kérésemet. Azért is írom meg mindezt előre, hogy legyen ideje gondolkozni. Remélem, igent fog mondani rá.Végül örömmel tudatom, hogy a televíziónál sikerült kiverekednem a szerződést, pontosan úgy, ahogy annak idején szóbelileg megállapodtunk. (5000 az első fölvételi napon, 10 000 a maga esetleges elhalálozása esetén, a Mama kezéhez.) Szerdán, amikor személyesen teszem tiszteletemet, hogy nagybecsű válaszát megtudakoljam, magammal hozom a szerződést, amit mindkettőjüknek alá kell majd írni.Igenlő válaszát remélve őszinte tisztelettelKorom Áron*A kezdő rendezőket sok meglepetés éri. Áronnak sem volt még módja kitapasztalni, hogy a kamera előtt csődöt mond a papírforma, minden elvárás csalóka, semmit sem lehet biztosra venni.Mint például itt, ebben a kórházi szobában. Amire senki sem számított: Mikóné, a tanulatlan munkásasszony, nyugodt volt, jó tempóérzékkel, érthetően beszélt, a lámpaláz legkisebb jelét sem mutatva. Ezzel szemben a főorvost, a nagy irodalombarátot, képgyűjtőt és színházrajongót annyira idegesítette a kamera, hogy izgett-mozgott a székén, és minduntalan belesült mondókájába. Háromszor nekifogtak, háromszor hagyták abba.- Tessék egy kávét inni - ajánlotta Áron.- Nem kell - mondta a főorvos. - Essünk túl rajta.- Kész vagy? - kérdezte Áron az operatőrt.- Kész.Tiszai nekidurálta magát. Az ágyában ülő beteg asszonyhoz fordult, kezét a kezére tette, gyöngéden megpaskolta. A hangja még mindig remegett, de amit mondott, ettől még hitelesebben hangzott.- Maga, ugye, kedves Mikóné, földmunkán dolgozik?- Már nem, főorvos úr. Amióta betegeskedem, a virágkertészetből áthelyeztek a kötészetbe. Ott voltam hat hétig kötözőnő.- Mi is a maga munkahelye?- Tiszavirág kertészet, Budafok. De mi nemcsak esküvőkre meg temetésekre, hanem exportra is dolgozunk.- És a kötészetben, ugye, könnyebb a munka?- Mint munka, igen. De sokszor be kell járnom esti műszakra, hogy mire elindulnak a repülőgépek, kötve legyen két- vagy háromezer rózsa. Délben már Bécsben vagy Stockholmban állnak a kirakatokban a virágaink.- A férje külföldön tartózkodik?- Valahol Amerikában. Húsz éve nem kaptam róla hírt.- Van gyermekük?- Nincs.- Tehát maga tartja el az édesanyját, akinek, ha jól tudom, zöldhályogja van.- Így van, főorvos úr. Ő már csak homályos körvonalakat lát, és teljesen rám van utalva. Tessék mondani, mikor dolgozhatok megint?- Azért vagyok itt, hogy ezt megbeszéljük. Szólíthatom magát Mariskának?- Tessék csak. De miért? Valami baj van, főorvos úr?- Ne ijedjen meg, Mariska.- Nem vagyok megijedve, viszont a Mama nem tud meglenni nélkülem. Napközben, amíg én dolgozom, épp csak megmelegíti a levesét.- Na tessék - állt föl az ágy mellől Tiszai. - Most nem jut eszembe, mi következik.- Valami verset tetszett mondani - emlékeztette Mikóné.- Ja igaz. A fene vigye. Most kezdhetem elölről az egészet?Áron megnyugtatta, hogy csak folytassa, mondja el nyugodtan azt a verset. Ami nem kell, azt ő úgyis kivágja majd a filmből. Tiszai visszaült a helyére.- Ismerek egy költőt, aki véletlenül orvos. Doktor Urr Idának hívják. Ő írta ezt a verset:Jön az éj, ágyba fektetik
a plafont nézi és remél
legalább egy éjjelen át
reménye színes nádjai
megszépítik az éjszakát.- Milyen szép - mondta Mikóné.- Azért idéztem, Mariska, mert nem akarom magától elvenni a reményt, de hitegetni sem akarom, épp az édesanyja jövője érdekében. Őróla valahogy gondoskodni kell, mert magának, sajnos, rákja van.- Rákom? - kérdezte Mikóné. - A rák nem gyógyítható?- Sokszor igen. A maga esetében azonban erre nincs kilátás. Legyen erős. Adunk egy nyugtatót.- Nyugodt vagyok én, főorvos úr.- Akkor aludjon egyet.- Nem lehet. Nekem most át kell gondolnom a helyzetünket.- Tisztelem a lelkierejét, Mariska. Mások ilyenkor összeomlanak, sírógörcsöt kapnak, alig lehet beléjük lelket verni.- Nálam a meghalás pénzkérdés, főorvos úr, mert mi lesz az anyámmal, ha egyedül marad? Ezt el kell dönteni.- Tudok segíteni?- Azt tessék megmondani, dolgozhatok-e még? Mert ha még sokáig fekvő beteg leszek, akkor nem fogunk kijönni a táppénzből.Mostanra már átragadt a főorvosra is Mikóné nyugodt viselkedése. Nem fészkelődött, nem tekingetett a kamerába, el is felejtette, hogy szerepet játszik. Már csak a betegét nézte, miközben elmagyarázta, hogy dolgoznia ezentúl nem szabad, mert szigorú kíméletre szorul. A Mama körül adódó házimunkákat azonban elvégezheti, és arra is bőven jut idő, hogy elhelyezze őt egy szociális otthonba.- Oda nem adhatom, mert majdnem vak.- Akkor talán a Vakok Intézetébe.- Oda sem, mert azért ő lát, és nem bírná elviselni, hogy úgy kezeljék, mint vakot.- Milyen szép és bátor dolog, Mariska, hogy magára nem is gondol, csak másra - mondta az orvos, és fölállt, mert úgy emlékezett, hogy itt lett vége a beszélgetésnek.Mikóné azonban a keze után nyúlt, és visszaültette. Arra kérte, hogy legalább még egy hónapig hadd dolgozhasson, mert ez évben lesz az első országos virágkötészeti verseny, és rózsában nagyon erős a Tiszavirág. Ezt a hónapot nemcsak a pénz miatt kéri, hanem mert őt is benevezték a versenyre, már a tervét is jóváhagyták. És ő, aki annyit kínlódott ezekkel a rózsákkal, most maradjon ki a dicsőségből is meg a jutalomosztásból?- Maga már nem dolgozó ember, Mariska. Ebbe bele kell törődnie.- Értem, főorvos úr.- Azokat a híres rózsáit sem fogja viszontlátni.- Ha nem, hát nem, főorvos úr.- És ne féljen, ne essen kétségbe, Mariska. Ígérem, hogy nem lesznek fájdalmai.- Nekem csak a Mama fáj, főorvos úr.- Fölvétel vége - szólt közbe Áron. - Köszönöm. Kész.Gratulált az orvosnak, gratulált Mikónénak, amiért ilyen élethűséggel eljátszották nehéz szerepüket. Észre sem lehetett venni, hogy ismétlés volt.Mikóné büszkén mosolygott. Mire a televíziósok fölpakoltak, már jöttek is érte a mentők.*A nehézségek azzal kezdődtek, hogy a Mama nem szenvedhette Áront. Mindenekelőtt, mert keveselte a pénzt, amit - ahogy ő mondta - a "föllépésükért" beígért nekik. Úgy képzelte, hogy egy híresebb, befutottabb rendező jóval többet fizetett volna. Hagyták volna őt tárgyalni! De hát a lánya, amilyen élhetetlen, meg se próbálta felsrófolni az árat.De még ennél is nehezebben viselte el a fölvételeket megelőző hercehurcát. Mindjárt az első terepszemlénél kiderült, hogy Mikóéknál alig van lehetőség kameramozgásra. Egy sötét bérkaszárnya huszonöt évvel ezelőtt kettéválasztott lakásában laktak, amire huszonöt éve nem költöttek semmit. A kisebbik szoba ablaka a körfolyosóra szolgált, ahol állandó volt a jövés-menés. A nagyobbik hosszú ugyan, de keskeny, mint egy folyosó. Közepét eltorlaszolta az a nagy franciaágy, amelyben Mikóné feküdt. Lakásuk legnagyobb helyisége a konyha; az ide nyíló fürdőszoba sosem készült el, csak a zuhany rózsája állt ki a falból.Nem maradt más hátra, át kellett rendezni a nagyobbik szobát, az ágyat az ablakhoz tolni, a ruhásszekrényt a konyhába rakni, a plafonra fényforrásokat szerelni. Nemcsak a fölfordulás, hanem az új lakásbeosztás is ingerelte a Mamát, aki csak megszokott környezetében tudott tájékozódni.Ráadásul azt is észrevette, hogy útjában áll a forgatócsoportnak. S már csak ritkán járt le az utcára, idehaza se sokat mozgott, egyetlen öröme, utolsó szenvedélye az evés. Úgy el volt hízva, hogy kilógott a képből. Ha az ágyra ültették, akkor Mikónét takarta; végül két összetolt s a falhoz állított konyhazsámolyon sikerült valahogy elhelyezni. Lassan gyűlt, gyűlt benne a méreg, de a legjobban azzal bőszítette fel Áron, amivel épp neki akart a kedvében járni.- Mintha a világon sem volnánk - mondta. - A kedves néni ne is törődjék velünk.Nagy melléfogás volt. Olaj a tűzre. Talán, ha követelőzik, mint aki a pénzéért ellenszolgáltatást kíván, megszelídült volna a Mama. Így azonban fölrobbant. Hogyhogy ne törődjék velük, amikor mindent fejtetőre állítottak, véstek, vakoltak, kalapáltak? Ráadásul az egész ház meg van kergülve tőle, hogy Mikóékhoz kijött a televízió! Őket a lakók szerették, ki mikor ráért, jött segíteni, most viszont megpukkadnak az irigységtől.Valóban, a ház fölbolydult. A lakók a körfolyosón tolongtak, megtárgyaltak minden eseményt. Mindjárt az első forgatási napon, a Mama dühkitöréseinek kellős közepén, hirtelen berontott a fölöttük lakó cigány asszony, követelve, hogy őt is szerepeltessék a filmen, mert ha Mariska éjszakás volt, ő vetkeztette és fektette le az öregasszonyt.Áron nem ellenkezett. Odavezette a kamera elé.- Tessék, kedvesem. Mondja el, amit akar.A loboncos hajú asszony lázba jött, egész teste kifeszült, szinte felizzott. A rendezőre nézett, szívére szorította kezét, s fölkiáltott:- Éljen a haza!Megbékélt, elment. Az operatőr kulcsra zárta utána az ajtót.A hangulat végképp elromlott. A Mama hallgatott, Mikóné szintén. Áronék félbeszakították a munkát, meghúzódtak egy sarokban, mukkanni sem mertek. Így telt el a délután, aztán a rá következő nap. Néha, csak a látszat kedvéért, beindították a kamerát, hogy hozzászoktassák a háziakat. Így értek célt. Harmadnap a Mama - aki alig látta őket - megfeledkezett róluk. Belekezdett egy beszélgetésbe, mely fontosabb volt az ő ottlétüknél.*- Gondolsz te néha a jövőre, Mariskám?- Másra se gondolok egész nap.- Hát például, kié lesz ez a lakás, ha majd meghalsz?- A Mamáé marad.- És ha kitesznek? Ha valami protekciósnak megtetszik ez a gyönyörű lakás?- A Mama bejelentett lakó, tehát nem lehet kitenni.- Honnan tudod? Mert neked az a legkényelmesebb, ha mindenre azt mondod, nem lesz semmi baj.- Megérdeklődtem.- Kitől? Talán a tévésektől?- Nem. Még a kórházból, amikor visszavittek, fölhívtam az öreg Franyót. Elmondtam, hogy állok, és mindent megkérdeztem. A Mama főbérlő, tulajdona a lakás.- Honnan tudják ezt egy virágkertészetben?- Az öreg Franyó mindenhez ért. Azt mondta, beszélni fog a vezetőséggel, és segíteni fognak a Mamán.- Eddig is sokat segítettek, mondhatom. Mit gondolsz, miért helyeztek át a kötészetbe?- Mert nagyon legyöngültem.- És mert így kevesebb lesz utánad a nyugdíj.- Azt is megkérdeztem. Háromévi keresetemet fogják beleszámítani a Mama nyugdíjába, nem csak azt a hat hetet, amit a kötészetben dolgoztam. Kiszámítják, és megmondják, mennyit fog kapni a Mama.- Hát azt jó volna tudni. Mikor mondják meg?Épp amikor a kérdés elhangzott, csöngettek.A véletlen néha jobban rendez, mint akinek hivatása a rendezés. Az operatőr ajtót nyitott. És mintha végszót kaptak volna: négy vendég érkezett. Az öreg Franyó, aki valami főembere lehetett a budafoki Tiszavirágnak, és egy háromtagú család: Nuófer Sándor, a felesége meg a kisfia. Csak álltak a küszöbön, szemmel látható elfogódottsággal, ami egyszerre szólt a betegnek meg a fölvevőgépnek, míg csak Áron be nem tessékelte őket. Lerakták csomagjaikat, átestek a kölcsönös bemutatkozáson, a kötelező kedveskedésen, aminek a rendező erélyesen véget vetett. Fölkérte a vendégeket, mint a ház barátait, hogy foglaljanak helyet, és vegyenek részt a filmfölvételben. Ebbe, egy kis húzódozás után, bele is egyeztek.- Csak előbb még kicsomagolunk - mondta Nuóferné.A konyhában pakoltak le. A kertészetbeliek két pár rántott csirkét, madártejet és egy házi sonkát küldtek a betegnek. Kekszet, linzerszeletet, tömérdek tojást. A rántott csirkét, tányérokra rakva, már hozta is a fiatalasszony. Mindenki evett belőle, ahogy illik, kóstolót.Aztán jött a neheze: ebben a szűkös térségben valahogy elhelyezni az érkezetteket. Sehogy sem boldogultak. Mikóné mentette meg a helyzetet.- Egyelőre még föl szabad kelnem - mondta. - Csukjuk össze az ágyat, ezen négyen is elférünk.Ráadták a pongyoláját, összecsukták az ágyat, elhelyezkedtek, Egy kis nekikészülődés után az öreg Franyó kezdett el beszélni.- Azt hiszem, illendő, ha bemutatkozunk. Az én nevem Franyó, ők pedig a Nuófer család, szintén a Tiszavirágból. Azért jöttünk, mert értesültünk, milyen tisztességben részesíti Mariskát a televízió, azt pedig tőle magától hallottuk, hogy mit mondott neki az orvos. Nagyon le vagyunk sújtva, és mindenki sajnál benneteket. Az asszonyok azért sütöttek-főztek, hogy ne legyen annyi dolgotok.Mikóné megköszönte.- Máskor is, ha valaki bejön, küldünk. Azonkívül a vezetőség kiutalt neked 880 forint segélyt.Letette a pénzt az asztalra. A Mama megszámolta, és epésen megjegyezte:- Most aztán kint vagyunk az összes vizekből.- Hallgass, Mama - mondta Mikóné. - Ezt is köszönjük szépen. És hogy a nyugdíjam mennyi lesz, azt meg szabad kérdezni?- Kiszámítottuk. Havi ezernyolcszáz jár Mariska után.Egy kis csönd lett. Mindenki számolt. A Mama szólni akart, de Mikóné leintette.- Többre számítottam - mondta halkan.- Hiába, Mariska. Ennyi jár. Mi is tudjuk, hogy egy beteg asszonynak, aki mások segítségére szorul, a megélhetéshez ennyi nem elég. Van spórolt pénzetek?- Csak amennyi a televíziótól jár.- Mennyi az?- Ötezret már kaptunk, és még tízet kap a Mama a halálom után.- Ami épp el fog menni a temetésre - jegyezte meg a Mama.- Ne beszéljünk még a temetésről. De mi is sejtettük, hogy kevés a pénzetek, és összehívtuk a vezetőséget. Nos hát, ezért jöttek el Nuóferék. Te ismered őket, Mariska.- Hát persze.- Azt is tudod, hogy jóravaló népek. A kisfiú csöndes. Sándor nem iszik, nem dohányzik. Ketten keresnek, és van huszonkétezer forintjuk a takarékban.- És azt nekünk akarják adni?- Hallgass, Mama.- Mindjárt megértik. Mondd el, miért jöttünk, Sándor.- A feleségem jobban beszél, mert érettségizett.Nuóferné vette át a szót.- Mi egy szuterénlakásban lakunk. Ha esik, akkor a vakolat alól szivárog a víz, nyáron gőzpárás a levegő, ami a gyerekünknek árt. Elpanaszoltuk Franyó bácsinak. Azt mondta, épp jókor, mert itt úgy alakul a helyzet, hogy ebben a kétszobás lakásban a kedves néni nemsokára egyedül marad. Ez nekünk megfelelne. Cserébe fölajánljuk a takarékkönyvünket, és aláírnánk egy eltartási szerződést, miszerint vállalnánk a néni gondozását. Ígérem, hogy jók leszünk hozzá, és nem lesz hiánya semmiben.A Mama jól megnézte Nuóferékat. Aztán megkérdezte:- Nem cigány a maga férje?- Ő ilyen sötét bőrű, de nem cigány.- Attól még szép csöndben zsebre vághatja az én nyugdíjamat.- Nekünk a néni nyugdíjához semmi közünk.- De majd fizethetem belőle a házbért, a villanyt meg a gázt.- Csak a negyedrészét. A többi a miénk.- És miből kosztolok majd a maguk elképzelése szerint?- Ha akar, bead a néni valamit, ha nem, akkor nem. Ahol hárman esznek, jut egy negyediknek is.- Milyen jó szíve van. De lesz ez még másképp is, ha már maguk dirigálnak itt.- Kérdezze csak meg a lányát - szólt közbe az öreg Franyó. - Ő tanúsíthatja, hogy bízni lehet bennük.- A lányom ilyesmihez nem ért - legyintett a Mama, és vizsga szemmel méregette Nuóferékat. - Zsírral főznek, vagy olajjal?- Olajjal, kérem. De majd a nénire zsírral főzök.- Ahhoz vagyok szokva. Amellett édesszájú vagyok.- A linzert, amit hoztunk, én sütöttem. Tessék megkóstolni.A Mama lassan, jól megrágva, megevett egyet. Még egyet. Még egyet. Aztán behunyta a szemét, mintha távolban szóló zenére hallgatózna. Végül bólintott.- Meg lehet enni, de ez még nem kötelez minket semmire. A gyereklármát például nem bírom.- Ő nagyon csöndes - mondta Nuóferné.- Az a baj, hogy túl csöndes - tette hozzá a férje.A Mamát nem nyugtatták meg.- Én a csöndes gyereket sem szeretem. Vagyis, ha nem férünk össze, föl lehet azt a szerződést bontani?- Lehet - nyugtatta meg az öreg Franyó -, ha nem tesznek eleget az eltartási kötelezettségnek.- És mikor akarnak ideköltözni?- Még most, amíg szép az idő - mondta Nuófer. - Nem akarom, hogy a fiam tüdőbajt kapjon.- Márpedig mi nem hagyjuk sürgetni magunkat.- De nincs más választásunk - mondta Mikóné, és a két kezét a hasára szorítva fölállt. - Hozzák el a betétkönyvet, írják meg a szerződést, és amíg szép az idő, költözzenek be. Most pedig menjenek haza. Elfáradtam, szeretnék lefeküdni.*- Itt kéne befejezni - mondta Ularik, miután végignézte az első muszterokat. - Társadalmi összefogással megkönnyítjük az embereknek a halált. Ismerem a főnökeimet. Ez kell nekik.- Csak nekem kevés - mondta Áron.- Mit akarsz még?- Fogalmam sincs. Ennek a filmnek nem én találom ki a folytatását. Abban maradtunk Mikónéval, ha bármi történik, értesít.- Mi az a bármi?- Bármi, az bármi. Ha csoda történik, meggyógyul. Ha nem, akkor meghal. Az a jó, hogy minden lehetséges. A te életed is azért érdekes, mert nem tudod, mi vár rád.- Legyen eszed. Van egy nevelő hatású filmed. Minek ezt reszkírozni?- Hol van nekem még filmem, öregem! Van egy haldoklóm, aki még nem is szerepelt.- Kicsoda?- J. Nagy.- Az író? Ugyan, menj. Remekül tartja magát.- De már volt egy infarktusa.- Hat évvel ezelőtt. Ahogy én J. Nagyot ismerem, majd valamelyik nőcskének az ágyában leheli ki a lelkét.- Kap ő még egy szívrohamot, ne félj.- De mikor?- Nem tudom, de kivárom, és leforgatom.- Ha hagyja.- Fölkértem, megígérte. És J. Nagy szavahihető.- Az biztos.- Akkor meg miért ne hagyná?Ebben volt egy kis túlzás. Voltaképpen csak annyi, hogy az a bizonyos ígéret egy budai kocsma kerthelyiségében, már nem egészen józan fővel hangzott el.Áron televíziós pályafutása azzal kezdődött, hogy J. Nagynak egy riportsorozatában asszisztenskedett. A nagy korkülönbség ellenére is barátok lettek, talán azért, mert nagy tervezgetők voltak mind a ketten.J. Nagy, mint híradós, megjárta a frontot. Később megírta háborús élményeit ("Egy haditudósító följegyzései"). Aztán egy novelláskötetet és egy regényt, de ezek nyomtalanul tűntek el az irodalom süllyesztőjében. Akkor szerződött a rádióhoz, amelynek egyik legjobb riportere lett. A televíziót, legalábbis azt hitte, neki találták föl; abbahagyta a szépirodalmat, és csak úgy ontotta a forgatókönyveket, de ezek csak ritkán jutottak el a képernyőre. Idővel rájött, hogy több az ötlete, mint a képzelőereje, és csak amíg föld van alatta, tud biztosan járni. Átállt tehát riportokra és dokumentumfilmekre. Most végre föltörhetett volna, de beskatulyázták a második vonalba. Ráadásul meghízott. Rimánkodtak neki, hogy fogyókúrázzon, de úgy imádott enni-inni, hogy egy deka se ment le róla. Csinált ugyan egy tucat színészarcképet, ami hálás témának bizonyult. Ezen felbátorodva "Nagy tudósaink" címen új sorozatba kezdett, amivel ő, a szellemes kérdező, a tudósoknál is népszerűbb lett. De azóta nem jött ki a kezéből semmi.Áronnal fölfedeztek egy budai kiskocsmát, ahol csak szárazkolbászt és bort lehetett kapni. Ide jártak fröccsözni, beszélgetni. Vállvetve szidták Ularikot, az ő legszebb szinopszisaik megölőjét, és szőtték szebbnél szebb terveiket.- Én is szeretnék egyszer dokumentumfilmet csinálni - mondta egyszer, csak úgy ábrándozva, Áron.- Miről?- Arról, ahogyan meghalunk.- Színészekkel vagy igazi szereplőkkel?- Csak igaziakkal volna érdekes.- Rajta, barátocskám! Kitűnő az ötlet.- Ez több, mint ötlet, J. Nagy, mert sok minden belefér. Tudomány, filozófia, költészet; és amellett izgalmas és közérthető.- Ha találsz olyan modellt, aki hajlandó milliók szeme láttára meghalni.- Te nem vállalnád?- Én még soká szeretnék élni - nevetett J. Nagy.- De volt már egyszer egy szívrohamod.- Rendben van - egyezett bele J. Nagy, a spiccesek nagyvonalúságával. - A legközelebbi infarktusom a tiéd.- Ez nagyon kedves tőled.Így szólt az ígéret. Egy kocsmaasztalnál hangzott el, a sokadik fröccs után, amikor a film még csak az ábrándok birodalmában létezett.J. Nagyot a legbiztosabban a televízió büféjében lehetett megtalálni. Mindig csinos nők ülték körül, akik élvezték, hogy egy író fogdossa őket, és nagyokat nevettek a bemondásain. Ha bejött egy poén, hátradőlt a széken, egy elégedett mosollyal a szája szögletében.Áron kihívta az előcsarnokba, emlékeztette az ígéretére.- Nagyon kellek? - kérdezte J. Nagy.- Hát kellenél.- Estig kérek gondolkodási időt.A törzsasztaluknál találkoztak.- Hallgasd meg az aggályaimat - kezdte J. Nagy. - A múltkor azt mondtad, hogy amire készülsz, egyszerre költészet, tudomány, filozófia. Hát ez humbug, barátocskám. Először is, mert rögtönzötten és rondán halunk meg, a költészet viszont szépség és kompozíció. Másodszor: egy egyszeri esemény még nem filozófia, csak az, ami belőle általánosítható. Tehát ez sem stimmel. A tudomány még kevésbé. A modern fizika rájött, hogy egy kisméretű és érzékeny esemény megfigyelésénél a megfigyelés műszereinek jelenléte eltorzítja a jelenség lefolyását. Más szóval, a kamera előtt másképp halok meg, mintha, teszem azt, csak Aranka látna. Tehát a filmednek tudományos értéke is csak illúzió.- Más szóval: visszalépsz?- Én csak mérsékelni akarom az ambíciódat. Hadd a fenébe a művészetet meg a tudományt, forgasd le, amit látsz, csinálj egy becsületes dokumentumfilmet. Úgy állj neki, mintha a búvárok víz alatti munkáját mutatnád be egy hídépítésnél. Csak itt a búvárok megfulladnak.- Mondasz valamit.- Ha megszívleled, olyan filmet fogsz csinálni, amilyen még nem volt a világon.- És így volna hozzá kedved?- Mért ne, ha majd eljön az ideje? Minden érdekel, ami új. Amellett másfél év óta nem csináltam semmit. Ularik ugyan rá akar venni egy dokumentumfilmre a levegő szennyeződése ellen, de akkor már inkább a halál. És egy ilyen öregedő exhibicionistát minden szereplés csábít.- Tudtam, hogy vállalod.- Légy hát a rendezőm. Mik a teendőim?- Egyelőre semmi. Jársz orvoshoz?- Minek? Pompásan érzem magam.- A szíved miatt.- Arra sincs panaszom.- Mindegy. Ezentúl, kérlek, csináltass magadról minden héten egy kardiogramot. Ha a legkisebb elváltozás mutatkozik, szólj.- Az nem holnap lesz, barátocskám.- Hát ne is legyen.- Isten éltessen.- Téged is.*Elmúlt egy hét. Áronnak volt egy lyukas estéje. Kedve támadt, hogy fröccsözzenek egyet. Lement a büfébe, de J. Nagyot nem találta, csak Jócsik Arankát, az elvált feleségét.- Őt várod? - érdeklődött Áron.Ki mást? A beavatottak tudták, hogy újra összeházasodnak. (Ha igaz, akkor J. Nagy ötödször nősül.)- Másfél órája ülök itt - mondta Aranka. - Azzal búcsúzott, hogy csak beugrik egy percre a klinikára. Mit műveltél te J. Naggyal, mondd?J. Nagyot mindenki J. Nagynak szólította, az elvált feleségei éppúgy, mint a jövő-menő, de mindig visszatérő, rövid lejáratú nők. Saját bevallása szerint szeretkezés közben is azt lihegik a fülébe: "Most harapj, J. Nagy!"- Én őt csak baráti féltésből kértem, hogy csináltasson hetenkint egy kardiogrammot.- És elindult a lavina! Mibe akarod őt beleheccelni?- Ezt visszautasítom. Most is csak egy fröccsöt akartam vele meginni.Otthagyta Arankát, hogy ne kelljen végighallgatnia sirámait. J. Nagy ugyanis - ezt is mindenki tudta - egy fiatal színésznő miatt húzta-halogatta az esküvőt. Ahhoz, hogy Arankát elvegye, Pfaff Irénnel - így hívták a művésznőt - szakítania kellett volna. Hol ide, hol oda billent a mérleg nyelve. A nők, J. Nagy szerint, egymással bármikor behelyettesíthetők. Irént olykor Arankának szólította, Arankát Irénnek. Ő csak a művészetnek élt.Korom Áron, a büféből jöttében, egyszerre szállt be a felvonóba Pfaff Irénnel. Köszönését a művésznő nem viszonozta.- Mi baja velem, Irén?- Ki fogom taposni a belét.- Szintén a barátom miatt?- Ha barátja, ne tegye tönkre - mondta Irén, és kiszállt.E nap estéjén Áron vaktában beállított a kiskocsmájukba. Szerencsével jött. Az író ott ült a lugasuk alatt, egy kancsó borral, kristályvízzel és egy vastag könyvvel a gyalult asztalon.- Mit olvasol, J. Nagy?- Belgyógyászat. Írta Magyar és Petrányi.- Minek az neked?- Nem árt egy kicsit az orvosok körmére nézni.El is magyarázta, miért.*Az első orvost, akit fölkeresett, Jócsik Aranka ajánlotta. Miután megcsinálta a kardiogramot, azt mondta, nincs semmi baj, csak kímélje magát. Ezen fönnakadt az író: Ha nincs semmi baj, miért kímélje magát? Mindenesetre másnap, ezúttal Pfaff Irén tanácsára, fölkereste az ő orvosát. A lelet megnyugtató, mondta emez, de azért sétáljon, ússzon, eddze a szívét. Hát most kímélje, vagy eddze? J. Nagy elment egy harmadik, majd negyedik doktorhoz. Mind megnyugtatták, de mind másképpen nyugtatták meg, ami végképp földúlta J. Nagyot. Orvostól orvoshoz járt, mert szeretett volna végre egy végleges és határozott diagnózist kapni. Meg is kapta a belgyógyászati klinikán, ahol egy csinos és katonás tanársegédnő vette kezelésbe.Doktor Freund Szilvia rögtön megismerte az írót. Látta a televízióban a "Színészarcképek"-et meg a "Nagy tudósaink" című sorozatot, és ehhez illő respektussal fogadta létrehozóját. Alapos vizsgálat után közölte az eredményt.- Már volt egy infarktusa. Ha nem akar még egyet, hagyja abba a dohányzást, kerülje az izgalmakat és a nehéz ételeket.- Csak nem vagyok beteg? - kérdezte idegesen az író.- Nem beteg, de nem is egészséges.Ijedt arca láttán Freund doktornő, hogy hírneves betegét megnyugtassa, kezébe adta a kardiogramot, és aprólékosan elmagyarázta a rajta látható ákombákomok jelentését. J. Nagy blokkot vett elő, jegyezgetett. Mire az orvosnő végzett, alapos szakképzettségre tett szert. Elkérte a leletet, s már indulni készült, amikor Freund doktornő újra leültette.- Még egyszer meg akarom mérni a vérnyomását, mester.- Szólítson J. Nagynak - kérte J. Nagy.- Szívesen, kedves J. Nagy. Azt azonban közölnöm kell, hogy a vérnyomása még a korához képest is magasabb a kelleténél.- Mi az, hogy koromhoz képest? - sértődött meg az író. - Nekem nincs korom.- Maga valóban meghazudtolja a korát, de a vérnyomása, sajnos, nem. Legyen nyugodt. Le fogjuk nyomni.Recepteket írt föl. Ezeket J. Nagy bevitte a televízióba, és a kardiogramját lobogtatva, fűnek-fának mutogatta. Eleinte nem vették komolyan. Mindmostanáig elpusztíthatatlan vasegészségével hencegett; azt hitték, viccel, és jót nevettek rajta.Csak Aranka nem. Mindenáron beszélni akart az orvosnővel. Másnap együtt állítottak be a klinikára.- Elhoztam a volt feleségemet, mert nagyon aggasztja a vérnyomásom.A két nő tetőtől talpig végignézte egymást. J. Nagynak újra megmérték a vérnyomását.- Magas, de nem aggasztóan magas -, közölte a doktornő. - Minden izgalmat kerülnie kell, de egy nap alatt akkor sem várhat javulást.J. Nagy ennek ellenére másnap újra eljött, ezúttal nem a volt felesége, hanem Pfaff Irén kíséretében, akit az orvosnő alaposan szemügyre vett. (És viszont.) Aztán elvégezte a mérést.- Hát ez bizony egy árnyalattal még a tegnapinál is magasabb. Nincs maga egy kicsit túlhajszolva, J. Nagy?- Nincs - mondta Irén határozottan. - Talán a készülék nem mér pontosan.A doktornő fölényesen mosolygott, aztán, a készülékkel a kezében, türelmesen elmagyarázta működésének elvét és kezelésének módját. Ettől J. Nagy úgy föllelkesült, hogy azonnal elment egy orvosiműszer-boltba. Vett egy vérnyomásmérőt. Ott helyben mindjárt ki is próbálta. Irén segédkezett neki. Nagyon ügyes vérnyomásmérőnek bizonyult.- Ha a feleséged lennék, mindennap megmérném a vérnyomásodat. Minek ezért bejárni a klinikára?- Majd gondolkozom rajta, drágám.Gondolkozott. Aztán leült az írógéphez, és szó szerint egyező levelet írt Arankának, illetve Irénnek. "Amíg ilyen magas a vérnyomásom, azt hiszem, jobb, ha elkerülöm a házasságkötéssel járó izgalmakat. A méréssel talán sikerül egyedül is elboldogulnom. Sokszor csókol J. Nagy."És valóban: némi bajlódás árán kiügyeskedte, hogy saját kezűleg végezze el a vérnyomásmérést, minden segítség nélkül. Ezt a képességét be is mutatta Korom Áronnak, miután bor és szódavíz mellett beszámolt neki a fönt elmondottakról.- Látod? Most is magas - mutatta a manométert -, pedig abbahagytam a dohányzást, nem eszem zsíros ételt, nem iszom kávét, szakítottam Irénnel és Arankával, mert az ő házasodniakarásuk feszültséget okozott bennem.- J. Nagy! - nevetett a rendező. - Te hipochonder lettél!- Ahelyett hogy megköszönnéd! Pedig te tudod a legjobban, hogy mire készülök.- Zsírszegény diétával? Mire?- A szerepemre.- Senki sem kívánja, hogy orvossá képezd magad ki.- Hogy kidolgozhassam a szerepfelfogásomat, tudnom kell, mi vár rám.- Ne rémisztgesd magad, J. Nagy.- Te meg ne érzelegj. Profik vagyunk, nem dilettánsok. A művészet nem ismer könyörületet.- Legalább lement a vérnyomásod?- Sajnos, nem.- Igazán? Akkor már odaállhatnál a kamera elé.- Mit mondjak?- Ami eszedbe jut.- Kit érdekel az?- A nézőket, J. Nagy. Annál hatásosabb lesz majd halálod, minél frissebb és virulóbb vagy ma.- Be akarsz mutatni mint halálraítéltet? Micsoda olcsó és gusztustalan rendezői trükk!- De hatásos. És holnapra van egy szabad stúdióm.- Csak ha haldoklom, lesz majd a halálról mondanivalóm.- Várd meg a végét. Majd meglátod, milyen sikered lesz.- Illetve, nem látom meg.- Ja igaz.*- Kedves nézők, azt hiszem, nem kell bemutatkoznom, mert már sokszor szerepeltem a képernyőn. Talán emlékeznek még a "Színészarcképek"-re vagy a "Nagy tudósaink" című sorozatra. Most azonban nem mint kérdező, hanem mint kérdezett állok itt. E föllépésem még csak bevezetője egy számomra jelentős eseménynek. Én ugyanis, ha majd eljön az ideje, az önök szeme láttára fogok meghalni.Ebben a témakörben meglehetősen járatos vagyok. Egyszer már ellátogattam a túlsó partra, hat évvel ezelőtt, amikor egy szívrohamot csak nehezen éltem túl. Ráadásul haditudósító voltam a háborúban, szemtanúja a történelem egyik legnagyobb tömegvérengzésének. Ennek köszönhetem, hogy az elmúlás minden változatát ismerem.De nemcsak tapasztalatokban, hanem elméletben is föl vagyok készülve. Amióta ezt a szerepet elvállaltam, szorgalmasan búvárkodom a szakirodalomban; merem tehát állítani, hogy lelkiismeretesen készülök utolsó föllépésemre.Azt is számításba veszem, hogy a kedves nézők még egy foghúzást sem láttak a televízióban, és ijedtükben elzárnák készüléküket, ha engem jajgatni, hörögni, fetrengeni látnának. Kérem, ne tartsanak ettől. Ígérem, hogy a sorsdöntő órában fegyelmezetten fogok viselkedni, mellőzve minden naturalista színezetet, és önökben, amennyire filmünk témája engedi, kellemes benyomásokat hagyok majd hátra.A viszontlátásra halálos ágyamon.*Két hétig nem történt semmi. Illetve csak annyi, hogy Nuóferék, a kertészet teherautóján, beköltöztek Mikóékhoz.Ehhez az eseményhez Áronék is kivonultak, de nem mentek be a lakásba, csak az utcán csináltak néhány snittet. Megáll egy teherautó. Lerakják a fekhelyeket. Viszik az ágyneműs kosarakat. Egy állólámpa áll a járdán, az utcai járókelők között. Több nem is kellett, ezt is csak aláfestésnek szánta Áron.Néhány nap múlva kikocsiztak a Tiszavirágba. Jókor jöttek. Minden virágban állt, nagy volt a sürgés-forgás, készültek a rózsakiállításra. Néhány szép fölvételt csináltak a messze elhúzódó rózsaparcellákról; a rendező ezt is csak aláfestésnek vagy háttérnek szánta, vagy belekerül a filmbe, vagy nem.[2]Aztán megint csak vártak. Végre jött egy levél. Mikóné írta, kusza betűkkel."Már nagyon gyönge vagyok. Négyszemközt akarok magukkal beszélni. Délelőtt jöjjenek, akkor Nuóferék nincsenek itthon. Azonkívül valahogy el kell távolítani a Mamát."Ez könnyebben sikerült, mint hitték. A Mama nyitott ajtót.- Kik maguk? - kérdezte. - Csak nem a televíziósok?- Mi vagyunk.- Mit akarnak már megint?- A kedves néninek hoztunk tejcsokoládét, és a lányával szeretnénk beszélni.- Menjenek be. Ha vele végeztek, én is el akarok mondani valamit, de úgy, hogy ő ne tudjon róla.- Akkor tessék a konyhában várakozni.*Egy rúd szalámit, gépsonkát és franciasalátát hoztak Mikónénak.- Ebből én már nem nagyon fogok enni - mondta.Megsoványodott, elgyöngült, valósággal elveszett a széles, kétszemélyes ágyban. Csak a hasa volt nagy. Kérte, hogy polcolják föl a hátát.- Beszélhetek?- Mi készen vagyunk.- A Mamáról lesz szó.- Előbb saját magáról tessék elmondani, hogy van.- Egyre csak rosszabbul. Sajnos, nem volt igaz, hogy nem lesznek fájdalmaim. Éjjelre altatót kapok, akkor csak álmomban jajgatok, de nappal feszülök, mintha szét akarna menni a hasam. Enni se merek, pedig nagyon jól tartanak, de minden falattól, amit lenyelek, félek, hogy szétrepeszt. Most azonban nem a betegségemre akarok panaszkodni, mert azon úgysem lehet változtatni, hanem a lelki békém nincs meg. Márpedig erről nem beszélhetek senkivel, még Franyó bácsival sem, nehogy csalódást okozzak neki. Ő csak a javamat akarta, amikor beajánlotta Nuóferékat, és nem tehet róla, hogy most jobban aggódom az anyámért, mint amikor még nem laktak itt. Ezért írtam a levelet.- Akkor térjünk rá a Mamára.- Mindjárt. Tudom, hogy amit most elmondok, egyszer majd műsoron lesz a televízióban, ezért most gyorsan leszögezem, hogy ők igazán derék emberek. Úgy osztották be, hogy Sándor a Mamával törődik, engem pedig az asszony lát el. Sajnos, egyre több munka van velem, nemcsak mert a szükségemet már csak ágytálban tudom elvégezni, hanem mert néha hánynom is kell, és ha ez hirtelen jön, akkor tisztába kell engem tenni, és külön mosni rám, mert kevés az ágyhuzatom. Mi világéletünkben szegény emberek voltunk, de mindig adtunk a tisztaságra. Ők is ilyenek. Láthatják, hogy ragyog a padló, ezt is Nuóferné fényesíti, sokszor késő este. Azt hiszem, nincs olyan kórház a városban, ahol jobban gondoskodnának rólam, mint ez a fiatalasszony. De hát nem ezért hívtam ide magukat. Hol hagytam abba?- A Mamáról akartunk beszélni.- Persze hogy róla. Őneki nyolc évvel ezelőtt képződött hályog a szemén, és ahogy romlott a látása, egyre követelőzőbb lett. Olyan, mint a gyerek. Minél többet ráhagynak, annál mohóbb lesz. Amióta Nuóferék beköltöztek, nem lehet vele bírni. Azelőtt, amíg volt hozzá egészségem, én is levittem néha bevásárolni. Most Nuófer Sándorral mindennap megsétáltatja magát. Este leül a televízióhoz, de csak a hangot hallja, amit látni lehet, azt Sándor meséli el neki. Nem tud olyat kitalálni, amit ő megtagadna tőle. Már déltől kezdve hallom: "Nézd meg már, hány óra, miért nem jön az a Sándor, csak nincs valami baj?" Ennek, ugye, örülnöm kellene a Mama jövője szempontjából, még akkor is, ha Sándort valósággal isteníti, én viszont már terhére lettem. Ha szomjas vagyok, kapok egy kis teát, az ebédünket is beadja, mert Nuóferné jól főz, és neki óriási étvágya van, de azt már nem nézi, ettem-e, bevettem-e az orvosságokat, és az ágytálhoz sem nyúl, állítólag attól fél, hogy nekiviszi valaminek. Már örülnék, ha végem volna, mert minél tovább húzom, annál jobban nyúzom és fárasztom Nuóferékat, amivel rontom a Mama esélyeit. Nem tudom, elég világos-e, hogy miért félek a jövőtől?- Csak tessék elmondani. Van időnk.- A főorvos úr mindennap eljön, megvizsgál, de nem szól már semmit, csak megdicsér, milyen jó és türelmes beteg vagyok. Ebből én értek, és egész nap azzal emésztem magam, hogy mi lesz itt, ha egyszer behunyom a szemem? Akkor Nuóferékből teljes jogú bérlőtársak lesznek, akik kötelesek ugyan a Mamának gondját viselni, de meddig fogják bírni? Munkából hazajövő, fáradt emberekből nem lehet sokáig cselédet csinálni. Akkor majd hiába udvarol Sándornak a Mama, nem fogja magyarázni a televíziót, vége lesz a sétáknak, vége lesz a békének, a Mamával senki se fog törődni, mert Nuóferéknek nem ő, hanem a gyerekük az első, akit az anyám ki nem állhat... Most még csönd van, de lóg a vihar a levegőben, és akkor elindul a pokol. Azért hívtam ide magukat, mert tudom, hogy egyszer, ha már nem leszek, levetítik ezt a filmet a televízióban, és mind itt fognak ülni, az egész család. Kérem, merre forduljak, hogy a szemébe nézhessek majd a Mamának?- Tessék szíves lenni az operatőrre nézni.- Most rád nézek, Mama. Tudod, hogy nincs jó természeted. Szeretném, ha békén megférnél Nuóferékkel. Ne légy válogatós, se követelőző, főleg a kisfiúval bánj kedvesen, beszélgess vele, ügyelj, hogy a leckéjét megcsinálja, gondold, hogy ő az unokád. Te alig látsz, és segítségre szorulsz. Edd hát meg, amit ők esznek, köszönd meg, amit érted tesznek, ezt kéri tőled a lányod, Mariska, hogy nyugalma legyen a földben. Köszönöm, fiúk. Vegyék ki a párnát a hátam mögül.*A Mama a konyhában várt rájuk, magába süppedve, üres szemmel a semmibe meredve, az udvarról beszivárgó, többszörösen visszavert fényben. Lógott egy százas égő, de nem gyújtották meg.[3]- Tessék beszélni, néni kérem.- Hát kell itt még valamit mondani? Nézzenek körül. Mutassák meg a népeknek, hogy éltünk a háborúban. Ebben a konyhában tisztálkodunk, főzünk, ágyneműt mosunk, és ráadásul itt alszik Nuóferék idegbeteg kölyke, mert a kisszobában árnyakat lát az ablak előtt elmenni. Lent a kövön vetnek neki ágyat, és én, a rossz szememmel, már kétszer belebotlottam. Még ők mentek panaszra a lányomhoz! Hát már mozdulnom sem szabad a saját lakásomban? És mit gondolnak, ki az oka az egésznek? Megmondom a szemükbe: maguk. Szeretném tudni, kinek jó, amit csinálnak. Pont miránk kíváncsiak az emberek? Eddig megvoltunk valahogy, pedig nem törődött velünk senki, erre beállítanak ezzel a felvevőgéppel, és mindenki megbolondul, nem azt teszi, amit tenni akar, hanem hazudozik és komédiázik, nehogy szégyent valljon a világ előtt. Mit gondolnak, az öreg Franyó hányszor járt nálunk azelőtt? Most aztán előjött, hadd lássák a televízióban, mit meg nem tesz a Tiszavirág az embereiért. És persze, ahogy ő rákezdte az alakoskodást, úgy fújják utána Nuóferék. Az asszony teszi magát, mintha élni se tudna virrasztás, ágytálhordás, összehányt ágynemű mosása nélkül. Sándor pedig, nemhiába cigány, a csillagot is lehazudná az égről a kedvemért. Csak velem hajlandó tévét nézni, levisz sétálni, és elmondja, mit lát az utcán. És ahogy ő, úgy én. Tudok hazudni is, ha muszáj, mert megteszek mindent a beteg lányomért. Már egymásba bújunk a nagy szeretetünkben, de közben mindegyik tudja, hogy van vele a másik. Hát lehet ezt bírni? Jól van, belátom, Nuóferéknek is kell egy zug, ahol meghúzhatják magukat, de ott még nem tartunk, hogy cigánykézre jusson egy ilyen lakás. Most persze el van hanyagolva, de ha ki lenne festve, a padló fölgyalulva, a fürdőszoba csempézve, berendezve, akkor ez, amit most látnak, csillagászati összeget megérne. Nem hiszik? Hát majd elhiszik mindjárt, csak el ne járassák a szájukat, hogy van egy sokkal kedvezőbb ajánlatom, mint az eltartási szerződés, amibe beleugrasztott az öreg Franyó. Egy ügyvédnő pont a dupláját kínálja a lakásért, mint a Nuóferék bankbetétje, és a pénzen felül a teljes renoválást. Már kétszer járt itt, persze, csak titokban, hogy szegény Mariskámat ne keserítsem. Tud sütni-főzni, olyan a piskótaroládja, mintha első osztályú cukrász csinálta volna. És ami a fő, nincs gyereke. Ketten lennénk, mintha egy második lányom lenne.- Csakhogy az eltartási szerződést a kedves néni is aláírta.- Látta az ügyvédnő. Mint érdekelt fél, azt mondta, nem akar beleszólni, de nincs olyan szerződés, amit föl ne lehetne bontani.- És Nuóferékat az utcára tetszene kitenni?- Előbb visszaadnám a takarékkönyvüket.- Ez nem volna szép a kedves nénitől.- Épp maguk, a bajcsinálók, akarnak engem kioktatni? Inkább hagyták volna békén meghalni a lányomat, aki ügyes kezű, szorgalmas, és a rózsákhoz talán ért, de fogalma se volt róla soha, mi a pénz. Mindigtől fogva én osztottam be a keresetét, és ha vásárolni kellett, tőlem kérdezte, mit vegyen, hol és mennyiért. Erre jönnek maguk a 10 000 forintjukkal, meg az öreg Franyó a cigányok bankbetétjével, szegénykém persze hogy elvesztette a fejét. Végre megmutathatja, hogy a halála után is gondját viseli az anyjának! Nohát, hadd legyen boldog, én meghagyom őt ebben a hitben, de ha a koporsójára rálapátolják a földet, átveszem a dolgok intézését. És akkor azé lesz ez az úri lakás, aki a legtöbbet fizet érte. Bár már ott tartanánk.- Csak nem kívánja a lánya halálát a néni?- Azt kívánom, hogy legyen nyugsága, amíg él. Ami utána lesz, az már az én dolgom, csak maguknak el ne járjon a szájuk.- Mi hallgatunk, de amit a kedves néni mondott, el fog hangzani a televízióban.- A temetés előtt?- Csak jóval utána.- Akkor már nem lesznek titkaim.- Köszönöm az őszinte beszélgetést - mondta Áron, és hátranézett az operatőrre.Szólnia sem kellett. Kigyulladt a villany, és a konyhai százas égő hirtelen éles fénnyel öntötte el a Mamát.*Mikóéktól jövet föladtak egy sürgönyt Nuófer Sándornak, a budafoki kertészetbe címezve. Kérték, hogy másnap, munka után, keresse fel őket a televízióban.Nuófer el is jött, de Áron kérését, hogy a kamera elé álljon, ijedten megtagadta. Miért nem a feleségének szóltak? Egy tanult ember mégis bátrabban áll a nyilvánosság elé. Az viszont kiderült beszélgetés közben, hogy a családnak égető szüksége van pénzre. Egy bútorozott szobából költöztek Mikóékhoz, be kellett rendezkedni. Használt, rozoga bútorokat vettek, de még így is 2500 forint adósságuk volt.Amikor Áron ezt az összeget fölajánlotta, Nuófer elvállalta a szereplést. Csak az a baj, mondta, hogy nincs rá fölkészülve, és ráadásul munkaruha van rajta. Nem számít, nyugtatták meg, még jobb is így.*- Kérem, kedves Nuófer Sándor, mondja el a nézőknek, hogy a beteg Mikóné ápolása nem jelent-e maguknak túlterhelést.- Dolog, az van vele, de mi azt beleszámítottuk, amikor aláírtuk a szerződést. Sőt, az igazat megvallva, nem is reméltük, hogy ilyen béketűrő betegünk lesz. Nemcsak mi segítünk rajta, hanem ő is mirajtunk.- Ő segít magukon?- A kisfiamon, kérem, aki rosszul tanul, nekünk meg nincs időnk vele foglalkozni. Mariska viszont, pedig fájdalmai vannak, ha hazajön az iskolából, átveszi vele a leckét. Azóta csupa jó jegyet hoz haza. Nekem a munka nem számít, de a fiam a mindenem. Kétségbe leszünk esve, ha egyszer Mariskától el kell válnunk, mert hogy utána mi lesz, arról még a feleségemmel sem szeretek beszélni.- Hát mondja el nekünk. A Mamáról van szó?- Igen, kérem. De ez nem érdekli a nagyközönséget.- Mondja csak el, hogy boldogulnak vele.- Eleinte jól. Igaz, mi elnéztük a hibáit, hiszen egy félvak asszonyról van szó, és nekünk is érdekünk, hogy megértésben éljünk. Egy darabig sikerült, aztán jöttek a bajok.- Például?- Röstelleném még szóvá is tenni.- Minket érdekel, Nuófer úr.- Az evéssel kezdődött. Ő csak a nehéz, fűszeres kosztot meg az édességet szereti. Gulyásra, marhapörköltre, piskótatekercsre vágyik, de talán a rendező úr is megérti, hogy egy beteggel a házban kétfélét főzni nem lehet. Örültünk, ha szegény Mariskánk néhány kanál tejbegrízt megeszik, becsinált levest, borsodót. Persze, mi is ezt esszük, az öregasszony viszont leül közénk, nagy darab kenyeret vág le, megzsírozza, sózza, és szenvedő arccal jóllakik vele. Vagy például konzerveket hozat föl magának, és hidegen, a bádogdobozából, kikanalazza a töltött káposztát. Rosszulesik nézni, de az ilyen kis bosszantásokon még nem akad fenn senki.- Hanem min?- Nem tehetek róla, hogy mindent csak a gyerekem érdekében nézek. És abból, ahogy a Mama a saját édeslányával bánik, aki teljesen ki van neki szolgáltatva, ki tudom számítani, mi lesz akkor, ha majd a fiammal lesznek összezárva. Nem sok jót ígér, annyi bizonyos.- Elhanyagolja a Mama a lányát?- Egy beteg körül sok a tennivaló. Mi reggel elmegyünk, estére érünk haza. Hogy lehet az, hogy minden a feleségemre marad? Mariskát, szegényt már mosdatni kell, és azt a Mama a rossz szemével is elvégezhetné, mégse nyúl hozzá soha. Csak az ebédet melegíti meg, az orvosságait viszont elfelejti beadni, és az ágytál is ott büdösödik az ágy alatt. Tessék elhinni, ő a saját lányát sem szereti; ha tehetné, talán még a halálát is siettetné.- Ő ilyen gonosz?- A feleségem, aki gimnáziumot járt, úgy magyarázza, hogy ez nem gonoszság, hanem bosszú.- Bosszú? Ki ellen?- Őszerinte mindenki ellen, aki lát. Figyeld meg, azt mondta, hogy az öregasszony mindig a legkisebb ellenállás irányában támad. Most a lánya van soron, aztán a fiunk lesz az áldozat. Hogy példát is hozzak, már kétszer belerúgott.- Nekünk úgy mondta, hogy ez véletlenül történt.- Mi ezt jobban tudjuk. Délután ugyanis, amikor a gyerekünk lefekszik, a konyha még világos, és az öregasszony a hályogos szemével is ki tud venni egy emberi alakot.- Miért nem teszik szóvá? Közös érdek, hogy tisztázzák a helyzetet.- Amíg Mari él, nem nyitom ki a számat. Szépen szólok hozzá, tévét nézek, sétálok vele, tartom a látszatot. Ha eljönne a rendező úr, azt hinné, hogy Mikóéknál minden nap jeles ünnep, ami nekem emberfölötti erőfeszítésembe kerül. Főleg azóta, amióta a kisfiam viselkedése megváltozott.- Mit vett észre rajta?- Az utóbbi időben mintha ki volna cserélve. Nem szeret játszani, nem halljuk nevetni, ijedős, étvágytalan, álmatlan.- Erről is a Mama tehet?- A feleségem őt okolja érte. A fiam, rendező úr, nem erős idegzetű. Két évvel ezelőtt a rossz bizonyítványa miatt öngyilkosságot követett el. Tizennégy éves korában, kérem! Igaz, csak tíz aszpirint vett be, és mindjárt ki is hányta, de azért bevittük ideggyógyászati rendelésre. Ott a lelkünkre kötötték, hogy ne szidjuk, csak dicsérjük, jutalmazzuk, mert örömérzésre van szüksége. Azóta, persze, kényeztetjük, de ki tudja, mi történik abban a lakásban, ha majd össze lesz zárva a Mamával? Borzasztó helyzetben vagyunk, rendező úr. Minekünk ez a lakás életkérdés, de még az életünknél is drágább a fiunk.- És mi lenne, ha egyszer úgy állna a kérdés: lakás vagy gyerek?- Erre még nem gondoltam.- Hogyne gondolt volna. Erről beszéltünk egész idő alatt.- Hát nem tudom. Higgye el, rendező úr, békeszerető, csöndes ember vagyok, egy üveg sörnél nem iszom többet, még nem emeltem kezet soha senkire. A fiam, az más. Ha róla van szó, nem ismerek pardont.- Hogy érti ezt?- Ha a gyerekem valami bántalmat szenved, akkor én ölök.- Most mondta, hogy még nem emelt kezet senkire.- De akkor vége a világnak. Ami épp a kezembe akad, azzal verem agyon az öregasszonyt.- Reméljük, erre nem lesz oka, Nuófer úr.- Hát ne is legyen. Van még kérdésük?- Nincs.- Akkor hadd menjek, mert bezárnak a boltok. Egy tábla tejcsokoládét akarok vásárolni.- Kinek?- A Mamának, kérem. Az ember a gyerekéért a lehetetlent is megpróbálja.- Hát próbálja meg, Nuófer úr.*J. Nagynak hirtelen nyoma veszett. Pfaff Irén, aki utoljára látta, csak annyit tudott, hogy befeküdt a klinikára, háromnapos kivizsgálásra. Ő vitte be az írót a kocsiján. Feltűnt neki, hogy a pizsamáján és a papucsán kívül orvosi könyveket és folyóiratokat vitt be magával. Az aztán már másoknak is feltűnt, hogy két hétig nem adott magáról életjelet.A második hét valamelyik látogatási napján Irén, egy grillcsirkével és egy tál majonézes krumplival, bement a klinikára, de Freund doktornő elállta az útját, átvette tőle a csirkét meg a majonézes krumplit, mondván, hogy J. Nagy nem fogad látogatót.A televízióban nincs titok. A következő látogatási napon Jócsik Aranka ment ki a klinikára, egy tepsire való, maga sütötte almás rétessel. Ő csak a délutános ápolónőig jutott, aki a rétest elvette ugyan, de Arankát nem engedte tovább.Ennek is híre ment. Még rá is dobtak néhány lapáttal. Áronnak már úgy adták tovább, hogy J. Nagy az ő filmjének lett a betege, s már végnapjait éli a klinikán. Erre aztán fogta magát Áron, és a magnetofonjával, három liter homoki borral és ugyanannyi kristályvízzel fölszerelve bekopogott az orvosi szobába. Hűvösen fogadták.- Hiába jött. J. Nagy nem fogad látogatót.- Én ezt tőle magától akarom hallani.- Foglaljon helyet - mondta Szilvia. - Főzök egy kávét, és elbeszélgetünk.Ültek, kávéztak, és barátságtalanul méregették egymást. Az orvosnő rögtön támadott. Követelte, hogy J. Nagyot ne szerepeltessék tovább a készülő dokumentumfilmben, mert a vele járó izgalmak aláássák az egészségét. Az író ugyanis, ami az ő korában szokatlan, a halál gondolatával mindaddig nem foglalkozott, amíg bele nem hajszolták ebbe a szereplésbe. Azóta viszont másra sem gondol, s az a paradox helyzet állt elő, hogy életcéllá vált az exitus. Föl is ment tőle a vérnyomása, részben pszichés, részben organikus alapon. Ezt ugyan néhány hét alatt sikerült a normális szintre leszorítani, de ezzel egy időben keringési zavarok léptek föl. Szakszerűen szólva minimális ST-eleváció mutatkozik a mellkasi hármas, négyes elvezetésben, ami a laikusok nyelvén azt jelenti, hogy J. Nagy kardiogramja rossz előjelű elváltozásokat jelez. Ha ezt nem sikerül kivédeni, szembe kell nézni egy infarktus lehetőségével.- Ő erről persze nem tud. Számíthatok a diszkréciójára?- Legyen nyugodt. Én csak egy spriccert akarok meginni vele.Szilvia még ezt is ellenezte. Minden ártalmas, ami az írónak a filmet eszébe juttatja. Ő ugyan csak kivizsgálásra jött be a klinikára, de az orvosnő rábeszélésének engedve továbbra is itt maradt, mert e falak közt védettnek érzi magát. Régi ismerőseit viszont, akikben a halál mementóját látja, kerüli. Ő tehát önvédelemből nem fogad senkit.- A kardiogramja most már normális?- Az nem megy ilyen gyorsan.- Akkor jelentsen be - kérte Áron.- Úgyis hiába.- Említse meg, hogy három üveg bor és ugyanannyi szódavíz van nálam.- Azt hiszi, ennyiért eladja a lelki nyugalmát?- Régebben ismerem, mint maga.A doktornő sértődötten kiment, még sértődöttebben jött vissza. Az író azt üzente, hogy szívesen látja Áront.Egyedül volt egy négyágyas szobában, könyvekkel körülbástyázva. Egy csomót lesöpört, hogy szabaddá tegye a széket.- Látom, magnetofon van nálad.- Zavar, ha bekapcsolom?- Dehogy. Csak előbb igyunk meg egy fröccsöt.* HANGSZALAG[4]- Azzal kezdem, Áron, hogy tudom a kötelességemet.- Nem azért jöttem, hogy erre figyelmeztesselek.- Csak leszögezem. Minél behatóbban foglalkozom a szereplésemmel, annál tisztábban látom a kontúrjait.- Akkor jó. Már azt hittem, előlem menekülsz ide.- Épp ellenkezőleg: én itt eléd jöttem. A mi céljaink szolgálatában nincs jobb munkahely, mint egy klinika. Olyan jól megvagyok itt, hogy ki se teszem többé a lábam.- Egy klinikán akarsz élni, J. Nagy? Nem ismerek rád.- Nem élni, hanem az élettől megválni.- Ezzel még ráérsz. Hallom, lement a vérnyomásod.- Hát azt lenyomták, de a szívműködésem, hál' istennek, romlott. Vigyázz, el ne szóld magad, mert Szilvia már elfelejtette, hogy amikor először jártam nála, elmagyarázta a kardiogramok értékelését. Nézd meg magad, itt az utolsó leletem. Tisztán látható az ST-eleváció a mellkasi hármas, négyes elvezetésben, amit magyarul úgy hívnak: első csöngetés. Becslésem szerint két-három hetem van hátra. Azért mondom, hogy úgy oszd be az időd.- Én jobban örülnék, ha meggyógyulnál, J. Nagy. Már így is tele van a televízió, hogy én kergettelek a halálba.- Hazugság. Mondd meg nekik, hogy azért maradtam bent a klinikán, mert látni se bírom őket. Most, amikor végre találtam egy nekem való munkát, mi keresnivalóm abban a büdös televízióban? Maradjak, aki voltam, a saját tehetségem csomagkihordója? Mi ott a választásom? Vegyem el Irént? Vagy újra Arankát? És keressem Ularik kegyeit? Hát ebből elég. Mondd meg nekik, hogy elindultam a fény felé. Kiléptem magamból, mint egy elnyűtt papucsból, hogy végre csak a művészetnek éljek. Itt mindenem megvan, ami a jó munkához kell. Kosztom, kvártélyom, borom, kristályvizem, még kezelőorvosom is, akinek, ha nem vetted volna észre, szakasztott Marilyn Monroe-mellei vannak.- Úgy értsem, a szigorú doktornőd már beléd van esve?- Fogalmazzunk így: nem tagadja meg tőlem azt a kis gyöngédséget, amitől felpezsdül az alkotói kedv.- Kérlek, most mellőzd a szokásos szerelmi drámákat. Alig akart hozzád beengedni.- Megpuhul ő még, barátocskám. Ha másképpen nem megy, feleségül veszem.- Úgy látom, valóban megvan mindened.- Mindenem, ami az elméleti fölkészüléshez kell. Van azonban néhány gyakorlati kérdés, amit egyedül nem tudok megoldani. Vállalod?- Mi kell?- Nézz körül. Ez a klinikai szoba lesz a stúdiónk. Tágas, világos, ideális; csak az a baj, hogy lent a földszinten van egy intenzív szoba, tele műszerekkel, készülékekkel, végüket járó betegekkel. Lementem, megnéztem. Ott mi nem tudunk forgatni.- Hanem hol?- Itt, ahol vagyunk. Csak azt kell elintézni, hogy ezt a szobát átalakítsák valamilyen rögtönzött intenzív kórteremmé. Egypár készülék kell hozzá, semmi más.- Meglesz. Mi kell még?- Egy telefon.- Adjon a doktornőd, ha már beléd van esve.- Épp az a baj, hogy egy kicsit féltékeny, és el akar vágni a külvilágtól. Jegyezd föl, amit kérek. Először is hozd el Iréntől az írógépemet. Arankától pedig a telefonunkat. Aztán vedd ki az írógépet, a tokból, tedd bele a telefonkészüléket, és add le itt a portán a nevemre. Egy írógép nem szúr szemet. Így aztán, ha valami történik, értesítelek.- A telefon meglesz. De hogy jutok be hozzád? Marilyn Monroe, úgy vettem észre, irigyli tőled ezt a filmszerepet.- Hívd be, majd beszélek vele.- Ne igyunk előbb egyet?- Ihatunk.- Szervusz.- Szervusz.*MÁSODIK HANGSZALAG- Kérem, Szilvia, engedje meg, hogy a beszélgetésünket hangszalagra vegyük.- Tessék. Nincs titkom senki előtt. Mit akarnak tőlem?- Csak a jóváhagyását. A barátom, ez a fiatal rendező, filmet forgat rólam.- Tudom, de a témája egyelőre nem esedékes, mert én magát, ha tetszik, ha nem, meg fogom gyógyítani, J. Nagy.- Egyszer majd esedékes lesz.- Az messze van még. És mellesleg, egy klinika nem színház.- Mi nem is színházasdit játszunk, hanem tudományos tartalmú dokumentumfilmet csinálunk. Azt szolgáljuk vele, amit a maga klinikája: a tudomány haladását.- Így már szebben hangzik. De mi itt gyógyítunk, maguk viszont, ha jól tudom, a meghalást akarják lefilmezni. Nem látom be, miért épp ezt választották.- Mert a halálra nincs modell, Szilvia. Csak annyit tudunk róla, hogy valahol vár ránk, de úgy gondolunk rá, mint egy sötétbe ugrásra. Segítsen nekünk. Teremtsünk a sötétség helyébe világosságot. Mutassuk meg a televízió nézőinek, hogy a meghalás emberi dolog, tehát néven nevezhető, érthető és ábrázolható.- És mi lenne az én föladatom?- Nekünk egy szép nőre van szükségünk. A maga szépsége az ostya, amiben lenyeletjük nézőinkkel a keserű orvosságot.- Hiába udvarol. Én orvos vagyok.- Az kell nekünk. Maga doktor Freund Szilvia szerepét játssza, aki végigkíséri utolsó útján egy betegét.- Előre megmondom: szakmai kérdésekbe nem tűrök beleszólást.- Ígérem, hogy zavartalanul végezheti a dolgát. Így elvállalja?- Ehhez a professzoromtól kell engedélyt kérni.- Őt hivatalosan föl fogja kérni a televízió. Hallottad, Áron?- El fogom intézni.- Nagyszerű nő maga, Szilvia. Passzió lesz, ha majd együtt dolgozhatunk. Köszönöm, Áron. Ki lehet kapcsolni a magnetofont.*Ulariknak, mikor a rendezőt meglátta, földerült az arca.- Csakhogy látlak, kisfiú. Remélem, azt jöttél jelenteni, hogy elkészültetek. Mindenki türelmetlen. Mindenki engem sürget.- Hol vagyunk még attól?Ularik arca elborult.- Egyszer már be kell fejezni ezt a munkát.- Hát akkor segíts.- Mit kell elintézni?Nagyon sürgethették, mert mindent megígért. Beszél a klinika professzorával. Engedélyt kér a forgatásra. Átrendezteti J. Nagy szobáját, hogy intenzív kezelést végezhessenek benne. Még azt is kiverekszi, hogy a legmodernebb orvosi technikával legyen fölszerelve, csak készüljön el már végre ez a film.- Kell még valami?- Egy apróság. Ma délután nyílik a nemzetközi rózsakiállítás. Küldj ki egy operatőrt. Körülbelül ötperces anyagot kérek, és azt is kérem, hogy ezt az öt percet, amikor majd szólok, adják le az esti Híradóban.- Meglesz. Láthatok valamit a filmből?- Majd ha elkészültünk.- Számításod szerint mikor?- Ez a szó: mikor, nem szerepel a számításaimban.- De valamit mondanom kell a főnökeimnek.- Közöld velük, hogy J. Nagynak már keringési zavarai vannak.- Ez is valami.*Tisztelt főorvos úr!Ismét jelentkezem az ön műpártolásában bizakodva, nagybecsű támogatását kérve.Amikor legutóbb nála jártam, úgy vettem észre, hogy kedves betegünk ellenálló ereje csökkenőben van. Ha ez valóban fönnáll, föl kell készülnöm az utolsó jelenet forgatására. Ehhez kérem szíves közreműködését.Látva, hogy Mikónét mennyire foglalkoztatja az a rózsakiállítás, melyen már nem vehetett részt, sikerült elérnem, hogy a televízió egy rövid riportot készítsen róla. Ezzel, ha megláthatná, egy utolsó örömet tudnánk szerezni a haldoklónak.Nem ismerem Mikóné betegségének lefolyását, mégis, úgy képzelem, hogy előbb vagy utóbb elérhetünk egy olyan fordulóponthoz, amikor ön, mint orvos, föl tudja becsülni meddig lehet őt még életben tartani. Számomra az volna ideális, ha a végkifejlet este fél nyolc és nyolc között következne be, az esti Híradó időpontjában.Ennek műsorát délután állítják össze. Ahhoz, hogy a rózsakiállítás adásba kerüljön, legkésőbb este hatig tudnom kell kedves betegünk halálának várható bekövetkezését. Hat óra után már csak nagy horderejű külpolitikai eseményeket vágnak bele a műsorba a híradósok.Kérem tehát, ha ez a fordulat esedékessé válik, értesítsen legkésőbb este hatig a 676-os mellékállomáson. Ezt a szívességet nemcsak filmem érdekében kérem, hanem azt hiszem, szebben Mikóné sem távozhatnék az élők sorából.Szíves értesítését várjatisztelettelKorom Áron*Tisztelt rendező úr!Felháborító levelét darabokra téptem. Nem tűrhetem meg házamban (még kérés formájában sem) az orvosi etika súlyos megsértését.Még az sem mentség, hogy laikus! Tudnia kell, hogy esküm gyógyításra, tehát az élet meghosszabítására kötelez. Nem időzíthetem tehát betegem halálát sem a maga rendezői elképzeléseihez, sem az esti Híradó időpontjához. Kérelmét tehát meg nem történtnek tekintem.Abban viszont, sajnos, igaza van, hogy szegény Mikóné állapota kritikussá vált. Attól félek, nem fogja túlélni a holnapi napot. Erre, mint filmjének őszinte pártolója, fölhívom figyelmüket. Legyenek készenlétben, ha a dráma lefolyását meg akarják örökíteni. A beteg hozzátartozóit már előre figyelmeztettem.ÜdvözliDr. Tiszai belgyógyász főorvos*DÉLELŐTT- Maguk csak úgy maguktól jöttek, fiúk?- Gondoltuk, fölnézünk egy kicsit.- Nem a főorvos úr szólt?- Nem, nem. Véletlenül errefelé volt dolgunk.- Azt hittem.- Téved.- Később, ha még itt lesznek, találkoznak vele. Ő most már naponta jár hozzánk.A hangja mintha időközben kifakult volna. Arca csont és bőr. Már egy halotti maszk. És mégis, amit mondott, bizakodóbban hangzott a múltkorinál.- Hogy érzi magát, asszonyom?- Nem eszem, csak alszom. Ki vagyok merülve.- Vannak még fájdalmai?- Azt hiszem, erősebb orvosságot kapok, mert már csak ezt a feszülést érzem. De lehet, hogy attól vagyok egy kicsit könnyebben, mert idehaza jobb lett a hangulat.- Mióta?- Néhány napja. Pedig mennyit panaszkodtam, ugye?- Mi változott azóta?- Sok minden. A Mama például, aki alig törődött velem, most minden reggel lemosdat, teával, limonádéval kínál, orvosságot hoz, etet. Nyolc évvel ezelőtt, amikor a hályog kitört rajta, ezzel vigasztaltam: "Mama, ezentúl én leszek a szemed." És képzeljék, ez most eszébe jutott! A múltkor azt mondta: "Te vagy az én szemem, én leszek a lábad. Csak mondd meg, mire van szükséged." Hallottak már ilyet? És, ami a fő, Nuóferékkel sem torzsalkodik.- Ezt is az utóbbi napokban vette észre?- Hát igen. Már legfőbb ideje volt. Igaz, ők is iparkodnak, hogy levegyék a lábáról. Sándor tömi őt tejcsokoládéval, az asszony pedig külön a kedvéért főzött bablevest meg káposztát füstölt oldalassal. Egyszer behallatszott, ahogy megköszönte: "Ez jólesett, aranyoskám." Ilyen szépen még velem se beszél.- Remélem, ez megnyugtatja magát.- Jókor jött, talán az utolsó percben. Azt hiszem, most már itt a vég, de én nem félek tőle.- Komolyan mondja?- Komolyan.- Lehet tőle nem félni? Ha nem akar, ne válaszoljon.- Beszélhetünk róla. Az igazat megvallva, a halálnál jobban félek attól a gondolattól, hogy a testem be lesz zárva egy koporsóba, és aztán rácsukják a tetőt. Csak ez a rossz benne.- Hogy miért, azt meg tudná magyarázni?- Mindig arra vágytam, hogy emberek legyenek körülöttem. Nappal a kertészetbeliek, este az anyám, egy-két ismerős a házból. Jó az, valakivel lenni. A koporsót viszont rám srófolják, és vége.- Eszerint azt érzi a legnagyobb veszteségnek, hogy nem lesz maga mellett senki?- Pontosan ezt akartam mondani.- Egyedül nem is volna kedve élni?- Azt nem. Pedig nem sok örömöm telt az emberekben. Hat évig éltem a férjemmel, se jól, se rosszul, de összetartoztunk. Ötvenhatban belekeveredett az utcai harcokba, géppisztollyal járt haza, aztán átszökött a határon. Csak a Szabad Európával üzente, hogy kijutott Amerikába. Nem tudom, kinek szólt ez, mert soha többé nem jelentkezett. Aztán jött a Mama szembetegsége, azt is el kellett fogadni, és hogy Nuóferék idejöttek lakni, azt is. Sohasem tudtam megváltoztatni semmit. Ami most jön, azt is elfogadom. Hát ez a válaszom a kérdésükre.- Melyik kérdésünkre?- Hogy félek-e. Hát nem. Ahogy most vagyok, és ahogy aztán leszek, semmiben sem különbözik egymástól.- Azért csak volt valami öröme, amire szívesen emlékszik?- Nem jut eszembe semmi.- Például, az öreg Franyón látszott, hogy a kertészetben megbecsülik magát.- Meg hát. Mert mikor találnak még egy ilyen bolondot? Azt mondták, el kell végezni, és el lett végezve szépen.- Hát a rózsákat sem szerette?- De jó, hogy mondja. A rózsákat igen.- Mondjon nekünk valamit a rózsákról.- A rózsákról? Mit?- Tessék elfelejteni. Butaságot kérdeztem.- Nem maga a buta, hanem én. Amióta emlékszem, rózsákkal volt dolgom, de csak annyit tudok róluk, hogy nincs náluk szebb virág.- Köszönöm. Nekünk ez elég. Akar pihenni?- Elfáradtam. De ha kell a filmjükhöz, még beszélhetek.- Aludjon. Zavarja, ha mi ketten itt maradunk?- Dehogy zavar.- Csöndben leszünk. Aludjon jól.*DÉLUTÁNMikóné aludt. Ők behúzódtak a sarokba, ültek, vártak. Múltak az órák. Se szólni, se cigarettázni nem mertek. Néha bejött a Mama, egészen közel hajolt a lányára, hogy lássa az arcát, és kiment. Amikor már sötétedett, hazaérkeztek Nuóferék. Ők sem ütöttek zajt, csak lámpát gyújtottak a konyhában. Nagy volt a csönd. Mintha még az autóbuszok is halkabban jártak volna, hogy föl ne riasszák az alvót.Egy idő múlva csöngettek. Mikóné fölébredt. Az operatőr ment ajtót nyitni. Fehér köpenyben, ahogy a kórházból kijött, megérkezett Tiszai főorvos. Néhány percre, amíg a vizsgálat tartott, kiküldte őket az előszobába.- Csak le ne késsük a híradót - mondta Áron.- Még van húsz percünk - nyugtatta meg az operatőr, akinek óráján világított a számlap.Tiszai kiszólt. Visszamehettek.- Legyenek készen - suttogta. - Én is itt maradok.Mikóné nem aludt, de már az arcát sem fordította feléjük.- Kik vannak itt? - kérdezte alig hallható, vérevesztett hangon.- A televíziósok.- Hívják be a Mamát és Nuóferékat. Mindenki itt legyen.- Máris - indult Áron. - És ha megengedi, behozom a televíziót is.- Minek? Én azt már úgysem nézem.- Hátha lesz valami érdekes.- Érdekes? Nekem?Behozták a készüléket. Egy székre tették, az ággyal átellenben. A Mamát az operatőr vezette be, leültette, újra fölállította, máshová ültette, hogy ne takarja Mikónét. Nuóferék megálltak az ajtóban. Az asszonynak könnyes volt a szeme. Az operatőr behátrált a sarokba.- Kész vagy?- Indulhatsz.- Akkor most bekapcsolom a televíziót - mondta Áron, és bekapcsolta a televíziót.Ők a készülék mögött álltak, csak a szövegből tudták, mi látható a képernyőn.Ez még az árvíz. Homokzsákokkal megerősített gátak. Arab hajléktalanok. Új gépsor az Egyesült Izzóban. A Tudományos Akadémia ülése. És végre! Adná a Jóisten, hogy még jókor.- Kiküldött munkatársaink jelentik: Budafokon megnyílt az első nemzetközi kötészettel egybekötött rózsakiállítás.Amennyire lehetett, ráközelítettek Mikónéra.- Istenem - mondta, és emelgette a fejét. A szeme rányílt a képernyőre. - Istenem, ezek mi vagyunk. Kérem, támasszanak föl.A főorvos átkarolta, megemelte, aztán a kétrét hajtott párnát a háta mögé gyűrte.- Látják maguk is? - kérdezte Mikóné. Hangja föltisztult, ahogy a vasról lesmirglizik a rozsdát. - Az öreg Franyó. És mennyi zászló! És itt vannak! A rózsák! Ez Mefisztó, a Margitszigetről. Ez Sevalijé Delbord, Dél-Franciaországból, mélypiros, csak rosszul mutatják. Ez a Csárdás, rózsaszín, szintén a Margitszigeten csinálja a Berger. Az a sárga Flamenkó. A Misztérium, belül fehér, kívül megpirosodik. Jaj, csak miért ilyen rosszul mutatják, pedig ez kanadai, a Tengeri Gyöngy, sárgából vált át bordóvörösbe, ez is mennyivel szebb a valóságban. Itt az új Európa, Bonnból, Németországból. Ezek itt mind svédek, és itt vagyunk mi, a Citronella meg a Féri Prinszesz. Ez pedig Kántorné, azt mondta, a Haldokló Hattyúval fogunk a versenybe benevezni, együtt beszéltük meg, de sokkal szebben, mint amit mutatnak. Tiszta fehér az egész, csak egy vörös Tamangó az oldalában, azt én találtam ki, legyen egy vérpiros folt, ahol a hattyú megsebesült... Ki nyerte meg? Nem mi? Hol az öreg Franyó? Sose láttam, aki a díjat átveszi. Ki tudja, mi lett volna, ha én is ott vagyok. Vége. Nagyon rosszul mutatták, de azért jó volt látni. Köszönöm, fiúk. Köszönöm, doktor úr. Köszönöm, jól vagyok. Köszönöm, nem kell semmi.A főorvos beadott egy intravénás injekciót, de őket már ki sem küldte a szobából. A beteg szeme nyitva. A takaró emelkedik és süllyed. Még él, de már elindult valahová, mintha a hasa felé, mely nagy volt, mint egy terhes asszonyé.Tiszai leült. A kamera járt. Senki se mozdult. Teljes volt a csönd. Meglassult a percek múlása. Az operatőr Áronra nézett, de ő visszaintett, hogy ne álljon le, akármilyen hosszú, maradjon ez a csönd.[5]Csak nagyvártatva szólalt meg Mikóné. Inkább csak sóhajtás volt, mint beszéd.- Kérem, hívják be a Mamát.- Itt vagyok, Mariska. Kell valami?Semmi válasz. A főorvos megfogta a beteg pulzusát. Még mindig lélegzett, csak éppen hangja lett a lélegzésének. A szeme kinyílt. A plafonra meredt. Áron előlépett.- Arra kérem, ha van egy kis ereje, forduljon az édesanyja felé.Mikóné lassan elfordította a fejét, egy olyan irányba, ahol nem tartózkodott senki.- Sándor is itt van?- Itt vagyok - suttogta Nuófer.- Kérem, fogja meg a Mama kezét.- Üljön mellé - suttogta Áron. - Nézzen a kamerába.Már mindenki csak suttogni mert, mintha egy hangosabb szó megárthatna a betegnek.Nuófer leült a Mama mellé, a két keze közé fogta a kezét.- Együtt vagytok? - kérdezte Mikóné.- Együtt vagyunk - mondta a Mama.- Fogom az édesanyja kezét - mondta Nuófer.- Látsz minket, Mariska? - kérdezte a Mama.Nem jött válasz. Egy ideig nem történt semmi, aztán fölszakadt egy mély sóhaj a betegből.- Meghalt! - jajdult föl a Mama.A főorvos, Mikóné pulzusát fogva, megcsóválta a fejét. Nem. Még nem. Még él. De Áron már intett az operatőrnek, mintha az ösztöne sugallta volna: most. Hogy bele ne kerüljön a képbe, végigment a fal mellett, egészen az ajtóig. Az operatőr követte. Onnan aztán Áron elindult az ágy felé. Ment, mint egy ék, elválasztotta Nuófernét a kisfiától, Sándort a Mamától. Ezen a folyosón lassan követte őt a kamera, aztán megállt, egészen közel Mikóné arcához.Ösztöne jól működött. A főorvos elengedte Mikóné kezét, fölállt, és bólintott, kétszer egymás után. Bekövetkezett a halál. Nem volt benne semmi elijesztő, félelmet gerjesztő; lecsukódott egy szempár, elhanyatlott egy fej, nem emelkedett, nem süllyedt többé a takaró. Valaki nem volt többé. Mint egy mondat befejezésén, Mikóné lecsukott szemén állt meg a kép.*Temetése egy borús nap délutánjára esett. Az alacsonyan járó fekete felhőktől nappali sötétség borult a városra. E világítás egy temetési szertartásnak kedvezett talán, de a forgatásnak nem.Akkora tömeg gyűlt össze a ravatalozó előtt, hogy Áronék azt hitték, rossz helyen járnak. Ennyi rokona, barátja, ismerőse aligha lehetett Mikónénak. Amikor végre elvergődtek a ravatalozóig, mondta is egy fekete ünneplőbe öltözött öregember.- Nem tévednek maguk? Itt a mi kertészetünkből egy kötözőnőt temetnek.- Nem Mikónét?- Úgy hívják.- Akkor jó helyen járunk.Megjelenésük zavart okozott. A férfiak, asszonyok félrehúzódtak, csak a gyerekek merészkedtek a kamera elé. Mikóné protestáns volt. A szertartás elkezdődött. A fiatal lelkész, aki még nem sok halottat búcsúztatott, lámpalázas lett a felvevőgéptől. Hangja föl-le bukdácsolt, a vége felé egészen berekedt.[6]A koporsó szinte beroskadt a rózsák alatt. Annyi volt belőlük, hogy a halottaskocsi után még egy másikat is megraktak csokrokkal, koszorúkkal. A Mamát, aki a gyászfátyol miatt még vakabb volt, mint máskor, Áron kísérte el a sírig.- Csinálják úgy, hogy ne legyek rajta a képen - kérte.- Miért nem akarja a néni, hogy lássák?- Mert nem tudok sírni, és a házbeliek kibeszélnének.Valóban nem sírt, sem az öreg Franyó búcsúbeszéde alatt, sem utána, amikor a göröngyök a koporsóra zúdultak; pedig ettől a hangtól felsírtak az asszonyok, föl-fölzokogtak még a férfiak is. Az objektív végigpásztázott az arcokon, lassú mozgásban, mindegyiken elidőzve egy pillanatot, mintha felsorakoztatná e parasztemberek bánatának minden változatát, aztán egy lendülettel átcsapott a sírhalomra.- Maradj rajta - mondta az operatőrnek Áron, aki ráközelített, és lassú körökben keringett a virágözön fölött.Rózsa mellett rózsa. Két rózsa közt meghúzódva egy harmadik. Aztán sok rózsa, összemosódva. Aztán csak egy rózsa. Még egy. Még egy. Még egy. Még.- Kész - szólt Áron az operatőrnek. - Mit gondolsz, milyen lesz?- Fasza - mondta a szűkszavú operatőr.*Amikor a gyászolók oszladoztak, Áron megkereste a Mamát. Még ott állt a sírnál, kövéren, lefátyolozva, egyedül.- Itt a kocsim. Ne vigyük haza a kedves nénit?- Vigyenek, kérem. Amint látják, már nem gondol rám senki.Alig fért be az ajtón. Egész úton, az elindulástól a megérkezésig, egyfolytában beszélt. Közben zsírpapírba csomagolt parizeres zsömlét evett, mert a hosszú szertartás alatt megéhezett.A lányáról csak néhány szava volt.- Mindenkiben megbízott, szegény. Úgy halt meg, ahogy élt; most is elhitte, amit el akart hinni.Az öreg Franyó búcsúbeszédéről:- Hogy földicsérte! De ha rá nem kérdezek, elsikkasztotta volna a temetkezési segélyt.A gyászoló gyülekezetről:- Az egész kertészetből mind összecsődültek. Előbb halálra dolgoztatták, és most azt hitték, hogy a nyomorult rózsáikkal ki leszünk fizetve.Aztán már csak Nuóferékről:- Látták? Mind feketében. Még jó, hogy a hajukat is nem festették át. És még sírtak is. De hogyne sírtak volna. Egy cigány akkor sír, amikor akar. Talán örömükben, mert azt hiszik, jól spekuláltak, de maguknak elárulhatom, hogy pontról pontra tévedni fognak a számításaikban. Hat nap múlt el Mariska halála óta, azóta megszűnt létezni a kedves Mama, és nincs más senki, csak a gyerek. Hogy értsenek: az a kisfiú nem élni született. Egyszer már megmérgezte magát, és azóta nem tud meglenni egyedül. Mellesleg megsúgom: egy rossz szavam sincs hozzá, de ha ő a szobában tanul, kimegyek a konyhába, ha utánam jön játszani, visszamegyek. Egy félvak öregasszony vagyok, némán bolyongok a lakásban, ha szólnak hozzám, mintha nem hallanám. Nem lehet énrám bizonyítani semmit, de a végén mégsem én fogom fölbontani a szerződést, hanem ők.Köszönöm, hogy elhoztak. Elég bajt csináltak, de azért nem rossz gyerekek maguk, meg is lesznek híva egyszer ebédre, mondjuk, úgy karácsony körül. Majd meglátják: fürdőszobánk lesz, a lakás kifestve, kimázolva, és mert látom, milyen éhenkórászok, töltött káposztát kapnak, meg házi Stefánia-tortát, azt nagyon jól csinálja az ügyvédnő. És ha jók akarnak lenni hozzám, ebéd után kihozhatnak a temetőbe. Szegény Mariskám, akkor már elnyughatik. Itt vagyunk? Segítsenek kiszállni! Jaj, látják, nem nekem való egy ilyen kis kocsi. Isten velük, fiúk. Kívánom, sikerüljön a filmjük.*Másnap a televízióban üzenet várta Áront. Ularik akart sürgősen beszélni vele. Rögtön rosszat sejtett. Nem is tévedett.- Hányadán álltok, kisfiú? A főnökeim melegen érdeklődnek.- Csak még egy kicsit várjanak.- Őszerintük a filmed kivárhatatlan. Írásbeli feljegyzést kértek róla. Látni akarom.- Még nincs alátéve a hang. Nincs zörej. Nincs zene. Nem mutat magából semmit.- Nem vagyok kezdő a pályán. Vágjátok össze, amitek van, és gyerünk.Hárman ültek a vetítőben: Ularik, Áron és az operatőr. Lement a film. Utána világos lett és hosszú hallgatás. Áron libabőrös lett. Ilyen a kivégzések csöndje. Ularik rágyújtott, hallgatott, emésztett. Emberemlékezet óta nem jött belőle egy elismerő szó. Most azonban, nagyvártatva, morgott valamit.- Nem is olyan rossz.Jól értette Áron? Újabb várakozás következett.- Én ijesztőbbre voltam felkészülve.Még később:- Mi van még hátra?- J. Nagy.- Annak is temetés lesz a vége?- Mit csináljak? Erről szól a film.- És ő, szegény, miben fog meghalni?- Előreláthatóan szívinfarktusban.- Pech.- Miért? Egy szívroham látványosabb, mint a rák.- Nem értesz hozzá. Honnan is tudhatnád, hányféle lefolyása lehet egy szívrohamnak. J. Nagy, ha szerencsétek van, csak sóhajt egyet, és vége. Szegény boldogult apámat viszont négy hétig tartották életben, valami műszívvel vagy micsodával. Ha így alakul, a filmeteket nem lehet műsorra tűzni, mert ezerszám jönnének a panaszos levelek.- Már csak egy vagy két forgatás van hátra.- Én megvárom, de ti azt kockáztatjátok, hogy a filmetek esetleg dobozban marad.- Vállalom. Már a puszta léte értelmet ad egy műalkotásnak.- Ha ezt Fellini mondja, meghajlok előtte, de te még csak egy kezdő, elsőfilmes kis rendező vagy.- Egyszer minden lángész kezdő volt, Ularik.- Imponáló az önbizalmad, de azt még te sem kívánhatod J. Nagytól, hogy a televízió kívánalmainak megfelelő szívrohamot produkáljon.- J. Nagy hisz abban, amit csinál.- A halálnak ő sem dirigál.- Amit nagyon akar valaki, az sikerülni szokott.- Hát akkor próbálj szerencsét, kisfiú.*Esténkint, amikor a klinika elcsöndesedett, J. Nagy elővette tokjából a becsempészett telefont, fölhívta a barátját, és jóízűen elbeszélgetett vele. Beszámolt hogylétéről, a klinika apró-cseprő eseményeiről. Áron pedig az író nőismerőseiről, a róluk keringő pletykákról és a televízióban történtekről, egyebek közt a filmvetítésről és a vetítés utáni beszélgetésről. De mindjárt hozzátette:- Csak ne vedd sürgetésnek. Amit Ularik mond, azt nem kell mellre szívni.- Kivéve, ha neki van igaza.- Ulariknak? Igaza? Miben?- Attól félek, hogy ezzel az intenzív szobával öngólt rúgtam magamnak.- Te akartad, J. Nagy.- Az igaz. De ha látnál itt feküdni, megszívlelnéd, amit Ularik az apjáról mondott.- Hát hogy néz ki egy intenzív szoba?- Gyere be holnap, meg fogod látni. Amúgy is elég rossz bőrben vagyok.- Mi a baj? Fáj valamid?- Szorítást érzek a mellkasomban. Olyanfélét, mint hat évvel ezelőtt.- Ne ijesztgess, J. Nagy.- Föl a fejjel. Nem ijedsz te meg ettől a hírtől, barátocskám.- Én a barátocskád vagyok, és aggódom érted. Remélem, nem kételkedsz ebben?- Mi már nem vagyunk barátok, Áron. Mi már csak művészek vagyunk.- A kettő nem zárja ki egymást.- Minálunk így állt a kérdés: fröccsözzünk tovább, vagy csináljunk végre valami tisztességes filmet? Mi a filmet választottuk. Gyere be holnap, nézd meg a díszletedet.*Áron, amikor belépett, azt se tudta, hol van. Egy betegszobának is van stílusa, hangulata, csöndje, rendje, fehérsége nem a kór okozta szenvedést, hanem a gyógyulás reményét sugallja. E varázs szertefoszlott. A négyágyas szobából kétágyas lett, és leginkább egy erőmű kapcsolótermére emlékeztetett, úgy tele volt rakva mérőműszerekkel, készülékekkel, monitorokkal. A sarokban egy oxigénpalack, mint egy légibomba.- Vigyázat! Meg ne botoljatok a vezetékekben! - szólt rájuk J. Nagy.Elég rossz bőrben volt. Nem sietett elébük. Föl se kelt az ágyból, csak fölült. Lerakták a bort meg a kristályvizet. Inni sem vágyódott. Azt mondta, ott a limonádéja. És most látták először borotválatlanul.- Mindjárt jön Szilvia. Ha rám hajol a szívhallgatójával, nézz be a köpenye kivágásába. Nem fogod megbánni.- Köszönöm, J. Nagy.- Harapós kedvében van, mert megtalálta és elkobozta a telefonomat. Majd kérj tőle bocsánatot.Jött Szilvia. Hűvösen bólintott, aztán ráhajolt J. Nagyra a szívhallgatójával. Áron elég sokáig nézhetett a kivágásába. Aztán vezeklő arcot vágott, és bocsánatot kért a telefonért.- Ha megbocsátok, akkor ezért a szobáért. Mi ugyanis örökös ágyhiánnyal küszködtünk az intenzív osztályon.- Köszönöm, doktornő. Hajlandó most velem szóba állni?- Engedélyem van rá. Üljek, álljak, vagy mit csináljak?- A legjobb volna, ha lefeküdne - tanácsolta J. Nagy, amiért egy szelíd pofont kapott.Az éjjeliszekrény tele volt virággal. (Annak jeléül, hogy a nők még nem mondtak le az íróról.) Áron elébük ültette az orvosnőt.- Kezdhetem? - kérdezte J. Nagy. - Kedves nézőink, most bemutatom önöknek doktor Freund Szilvia klinikai tanársegédet. Itt ül mellettem, önök tehát együtt láthatják filmünk két fontos szereplőjét. Az egyik a beteg, az én személyemben, a másik ő, orvosi minőségben. Ez a kapcsolat egyszerű, világos, és pontosan előírja teendőinket. Nekem, hogy szépen vigyem végbe azt, amit elvállaltam, neki pedig, hogy lelkiismeretesen harcoljon az életben maradásomért. Azon leszünk, hogy se el ne borzasszuk, se ne untassuk nézőinket.- Bocsánat - szólt közbe Szilvia. - Én orvos vagyok, és semmi másra nem lehetek tekintettel, csak betegem meggyógyítására, ami remélhetően hamar bekövetkezik.- Én is remélem. De ha nem, akkor követnie kell a mi íratlan forgatókönyvünket.- Milyen forgatókönyvről beszél? Nem a stúdióban vagyunk, hanem egy betegszobában.- Ehhez én jobban értek, Szilvia. Egy agóniának is megvan a dramaturgiája. Sokallom itt a műszereket, mert nem szeretném, ha a mi kétszemélyes drámánkban túltengene a technika. Képzelje magát a nézők helyzetébe. Mire kíváncsiak ők? Nem a technika bravúrjaira, hanem két emberre, akik puszta kézzel birkóznak láthatatlan ellenfelükkel.- Ha lemondok az orvostudomány vívmányairól, azzal csak magának ártanék.- Nekem azzal használna, Szilvia, ha magamra hagyna a halállal.- Ővele, ha egyszer kénytelen lennék föladni a harcot, maga úgyis magára marad. De minek erről beszélni?- Mert például fülembe jutott egy eset, amikor egy beteget négy hétig mesterségesen tartottak életben. Hát ebből nem kérek.- Ezt mi reanimációnak hívjuk. Végső esetben szükség lehet rá.- Hosszú hetek munkáját tenné tönkre, Szilvia. A mi filmünk dobozban marad, ha a nézők hidegrázást kapnának tőle.- Én pedig adjam vissza a diplomámat?- Ismeri azt a viccet, amikor a milliomos Kohn a rendőrségre megy panaszkodni, amiért nem hagyják koldulni?- Ismerem.- Hát akkor miért nem hagy meghalni, Szilvia?- Ne jópofáskodjon, J. Nagy. Mondja meg, mit akar tőlem.- Egy ember addig él, ameddig eszmél. Állapodjunk meg abban, hogy ha majd elvesztettem az eszméletemet, akkor maga szép csöndben félreáll. Nem reanimál, nem drótozza rám ezeket a készülékeket, hogy a magam erejéből játszhassam végig a szerepemet.- Ezt nem ígérhetem.- Mit akar velem csinálni?- Amit minden más beteggel.- Akkor is, ha a látvány hátborzongató?- Ha szükség lesz rá, igen.- És inkább maradjon dobozban a filmünk?- Inkább.A vita abbamaradt. Valaki beszólt Szilviáért.- Nesze neked, szerelem - jegyezte meg Áron, amikor egyedül maradtak.Az író magabiztosan mosolygott.- Ne félj, barátocskám. Mindig a haldoklóké az utolsó szó.Már nem mondhatta el, hogy mi lesz az a szó, mert az orvosnő visszajött. Kitárta az ajtót. Két pavilonos jött be. Hordágyat hoztak. Lerakták, aztán a benne fekvő beteget fölfektették az ágyra. Szilvia megfogta a pulzusát, és Áronékat egy intéssel kiterelte a betegszobából.- Legyetek itt holnap pont fél tizenegykor - szólt utánuk J. Nagy.Szilvia, kezében a szívhallgatóval, a betegre hajolt. Áronék még egy búcsúpillantást vethettek világszép mellére.*J. Nagy másnap délután halt meg, úgy, ahogy kívánta; filmszerűen, mutatósan, minden elijesztő színezet és orvosi beavatkozás nélkül. Mégiscsak övé lett az utolsó szó.Halálának időpontját csak találgatni lehet, mert amikor beállt, nem volt mellette senki. Szilvia a szomszéd beteggel volt elfoglalva, Áronék pedig már visszamentek a televízióba. Valamennyien szentül meg voltak győződve róla, hogy az író az igazak álmát alussza.Áron a történtekről csak este értesült, amikor Freund doktornő, kétségbeeséstől és dühtől reszkető hangon, rátelefonált:- Azt meri mondani, hogy nem vettek észre semmit?- Mit kellett volna észrevennünk?- Mintha nem tudná! Maga közönséges gyilkos!Ezzel lecsapta a kagylót.Későre járt, de Áron berohant a televízióba. Úgy föl volt dúlva, hogy nem mert vezetni. Taxiba ült, elkérte a laboratórium kulcsát, megkereste a tekercset, aztán be a vágószobába. Kétszer is lepergette a filmszalagot, utána csak ült, a sötét monitorra meredve. Most persze más aláfestést kapott a jelenet, de hiába kereste, nem tudta föllelni azt a filmkockát, amitől gyanút foghatott volna. Sehol semmi nyoma, hogy ebben a kövér testben most szívódik föl hatvan altató.Igaz ugyan, hogy az író, amikor fél tizenegykor beállítottak hozzá, kialvatlannak látszott. Mondta is, hogy nem aludt egész éjjel. Tudták is, milyen rossz alvó. Ezen nem akadhatott fönn senki. Ráadásul, és épp az orvosnőtől, még engedélyt is kértek a forgatásra.- Még jó is, hogy jöttek - mondta Szilvia, fölnézve az új beteg ágya mellől. - Vonják el valamivel a figyelmét, mert minden mozdulatunkat lesi.Csak ekkor láttak munkához, gyanútlanul, tiszta lelkiismerettel. De nem! Még most sem! Előbb fölajánlották az írónak, hogy aludja ki magát, halasszák másnapra a forgatást.- Maradjatok - mondta J. Nagy. - Állítsátok be úgy a kamerát, hogy ez a spanyolfal is benne legyen a képben.Semmi előjele, hogy ennek a beszélgetésnek emberhalál lesz majd a vége.- Fölvétel, indul - mondta Áron, és elkezdődött a munka.Az író ágyát az a bizonyos spanyolfal választotta el a szomszédjától. A beteget magát alig lehetett látni, mert már csak egy csomó mérőműszernek, szerkezetnek, csőnek és vezetéknek volt kiinduló- és végpontja. Eszméletét vesztetten feküdt, szervezetének minden életműködését a monitorokon villódzó pontok és fénycsíkok észlelték és továbbították. Fején valami maszkhoz hasonló sapkát viselt, orrlyukaiba két gumicsövön juttattak oxigént, a két karjába infúziók voltak belekötve, könyök alatt a vérnyomásmérő mandzsettája, csuklóján, bokáján elektródák. Ágya mellett egy nővér őrködött, miközben az orvosnő a műszereket figyelte. Csönd volt, csak a beteg zihált.- Őmiatta nem tudtál aludni? - mutatott a spanyolfal mögé Áron.- Nem aludt itt senki. Eszméletlen volt, amikor behozták, de többször is fölélesztették. Egyszer könyörgött, hogy hagyják meghalni, de ezeknek hiába beszélt. Én is drukkoltam, bár már halna meg, mert le nem bírtam venni a szememet róla. Mintha a jövőjét látná az ember.- Ki ez?- Egy névtelen beteg. Az utcán szedték föl a mentők, igazolvány nélkül, pénz nélkül, hullarészegen. Ahányszor magához tért, hányt. Olyan szag volt itt, mint egy sarki csapszékben.- Ne hagyjuk abba, J. Nagy? Pihend ki magad.- Folytassuk. Legföljebb arra kérlek, hogyha el találnék aludni, ne ébresszetek föl.- Dehogy ébresztünk. Nem is tudom, miért erőlteted ezt a beszélgetést. Történt valami, ami a filmünkbe való?- Hát csak az történt, hogy most először vagyok megijedve, amióta ezt a szerepet játszom. Mindig könnyen vettem az életet, és reméltem, hogy megválni is könnyen fogok tőle, valahogy úgy, ahogy a szerelmeimmel szakítottam. Most jöttem rá, hogy ez másképp is lehet.- A névtelentől ijedtél meg?- Tőle. Ócska egy barátod van, barátocskám. Ezt a spanyolfalat csak hajnalban állították be, addig végignézhettem mindent. Mondtam ugyan magamnak, mit törődsz vele, ez egy másik ember, de hiába. Nincs másik, ha a sors közös. Mi a különbség? Ez a karnyújtásnyi távolság az ágyaink között. Annyi, mint a semmi. Egy füst alatt nálam is beállhatott volna a klinikai halál.- De hát őt fölélesztették. Ettől sem nyugodtál meg?- Nem én. Pedig mindent elolvastam az idevágó irodalomból, ami a kezembe került, de más dolog olvasni, mint látni. Kipreparáltak egy eret. Belecsúsztattak egy parányi készüléket egy hajszálvékony huzalon, föl a karján, aztán tovább, bele a szívüregébe. Azóta benne van, és elektromos impulzusokkal működteti a szívét. Csak bámultam Szilviát, milyen elegánsan siklatja föl azt a mankót egy szívbe, ami már megállt. "Te gyönyörű hóhér - szóltam át neki -, velem is azt akarod végigcsinálni?" Azt mondta: "Maga ne tegezzen, hanem aludjon" - és behozatta ezt a spanyolfalat. Most mit csinál?- Csak ül.- Ül és vár, hogy elronthassa a filmünket. De énrám várhat.- Ne gyötörd magad ilyen gondolatokkal, J. Nagy.- Sok munkám fekszik benne, futok a pénzem után. Csak képzeld el, hogy a spanyolfal nem ott áll, hanem itt, és az én ágyam mellett ülne Szilvia. Mint filmrendező, mit kezdenél velem? Hiszen a néző nem egy tehetetlen testre kíváncsi, hanem érezni és gondolkodni tudó szereplőre, aki belenéz a kamerába, ahogy most én, és tagoltan, értelmesen beszél.- Reméljük, így lesz.- Menj a fenébe a reményeiddel. Az eseményeknek elébük kell vágni. Más szóval, nekünk most egy jó rendezői ötlet kellene.- Én nem vagyok élet és halál ura, J. Nagy.- Valld be inkább, hogy nem jut eszedbe semmi.- Mi jusson eszembe? Te feküdtél be a klinikára, te kérted meg a szép mellű Szilvia kezét, neked rendezték be ezt az intenzív szobát. Most edd meg, amit főztél, és ha nem tudsz okosabbat, aludd ki magad.- De tudok. Hajnalban, amikor már nagyon le voltam törve, rájöttem az egyetlen megoldásra.- Arra kíváncsi vagyok.- Dupla munka, de kifizetődik. Figyelj, barátocskám. Én nem egyszer fogok meghalni, hanem kétszer. Mit bámulsz? Egyszerű, mint a pofon. Most mindjárt eljátszom neked egy olyan agóniát, amivel Ularik is meg lesz elégedve. És aztán, ha úgy alakul a helyzet, az igazit is leforgathatod. Két halálom lesz, és azt vágod bele a filmbe, amelyik jobban sikerül.- Ez nem tiszta munka, J. Nagy. Mi dokumentumfilmet csinálunk.- Hogy dobozban maradjon? Kár lenne érte.- Te mondtad egyszer, hogy ne művészkedjek, csak forgassam le, ami van.- Fogadjunk, hogy az első halálom jobb lesz az igazinál.- Pénzbe nem kerül, és ha már benne vagyunk, próbáljuk meg. Csak az a baj, hogy te író vagy, ide pedig egy jó színész kellene.- Ne félts te engem, barátocskám. Amúgy sem tudnék színészkedni, mert ki se jön a számon, amit nem hiszek el. Szerencsére annyit gondoltam rá, hogy a halál olyan közel van hozzám, mint te.- Fáj valamid?- Most éppen semmim.- Akkor mégiscsak hazudnod kellene, mert az álmosságon kívül más bajod nincs.- Elég az. Induljunk ki az álmosságból, csak nevezzük ki halálos fenyegetésnek. Ráadásul világéletemben rossz alvó voltam.- Tudom.- Hát mi kell még? Állapodjunk meg abban, hogy megmérgeztem magam.- Nem értem. Mit vettél be, J. Nagy?- A legegyszerűbbet: altatót. A lehetőség egészen kézenfekvő. Számítsuk ki. A nővér esténkint két tablettát tesz le az éjjeliszekrényemre. Hatvan tabletta a halálos adag. Tegyük föl, hogy a filmünk érdekében le tudtam mondani az alvásról. Tegyük föl, hogy már be is vettem a hatvan tablettát. És tegyük föl, hogy ez nemrég történt, mondjuk, egy negyedórával a ti megérkezésetek előtt. Úgy nézz rám, hogy legföljebb még egy negyedórám van hátra. Nem zavar senki. Szilvia se lát, se hall a névtelen betegétől. Mi folyik odaát?- A doktornőt látom és két fehér köpenyes férfit.- Nagyszerű. Akkor ez konzílium, tehát az orvosokat sikerült pattra tenni. Láss hozzá. Egy író kinyiffan, első változat.- Hogy lássak hozzá?- Kérdezz.- Mit kérdezzek?- Mindegy. Bármiről beszélünk, az majd a képernyőn gyászkeretben jelenik meg. Csak forgassuk le a jelenetet, amíg a konzílium tart.- Hát jó. J. Nagy halála. Első verzió. Fölvétel indul.*- Üdvözöllek, J. Nagy, a televízió nézői nevében. Itt vagyunk abban a klinikai szobában, ahol már régóta nyomod az ágyat. Első kérdésem: hogy érzed magad?- Olyan se jól, se rosszul. A vizsgálatok arra vallanak, hogy a szívműködésem romlik.- Milyen a közérzeted?- A fejem tiszta, csak álmos vagyok, elnehezültek a végtagjaim, nehezen forog a nyelvem.- Főzessek egy kávét?- Nincs már sok hátra. Ne vesztegessük az időt.- Akkor maradjunk az időnél. Mi többiek években, évtizedekben gondolkozunk. Érdekes volna megtudni, hogy mit érez az, akinek már csak percei vannak hátra.- Nem olyan veszélyes. Tíz percet is lehet jól beosztani, és lehet rosszul harmincöt évet. Előnyben vagyok veletek szemben, mert én legalább már nem ronthatom el az életemet.- Most dicséret jár a szellemes írónak, de akik majd ezt a filmet nézik, nem a humorodra kíváncsiak.- Ez nem humor, csak akasztófahumor.- Mindegy, kérlek fordítsuk komolyra a szót. Meséld el nekünk, hogy a maradék idődet mivel töltenéd.- Először is innék, mert kezd kiszáradni a torkom.Egy korty limonádét ivott.- Ez jólesett - mondta elégedetten. - Hogy mit tennék még? Ha dohányos lennék, rágyújtanék egy utolsó cigarettára. Ha nagyobb író lennék, szózatot intéznék az emberiséghez. És ha még férfi lennék, és kettesben lehetnék Szilviával, behúznám magam mellé az ágyba, remélve, hogy a farkam még föláll.Az operatőr röhögött. Valaki rájuk pisszegett a spanyolfal mögül. Áron dühös lett.- Te sürgetsz, és közben olyan marhaságokat beszélsz, amiket Ularik úgyis kivágat a filmből.- Rosszul tenné. Még nincs megírva, hogy impotensek leszünk-e a vég küszöbén. Nagy téma, barátocskám.- De ezt most nem tudjuk eldönteni, tehát beszéljünk másról, és főleg más hangnemben. Mi a legszebb emléke életednek, J. Nagy?- A nők.- És a legcsúnyább?- Szintén a nők.- Hagyd abba! Ha ez így megy tovább, a szilveszteri kabaréban fogják műsorra tűzni a haláltusádat.- Amilyen a kérdés, olyan a válasz. Találj ki valami jobbat.- Akkor hát áruld el nekünk, hogy félnél-e, ha pár perc múlva meg kellene halnod. Kérlek, most ne vicceld el a választ.- Te meg ne csapj át mindig feltételes módba, mert kizökkenek a szerepemből. Vedd úgy, hogy az altató kezd már a fejembe szállni.- Ahogy akarod. Kérdezem tehát, most már nem feltételes módban, akarod-e, hogy a doktornő elvégezzen rajtad egy gyomormosást?- Nem.- Eszerint nem félsz?- Nem.- Meg tudod magyarázni? Ez engem is meg a nézőket is érdekelne, mert mindnyájan félünk tőle.- Nekem azonban, mialatt a filmünkre készültem, volt időm gondolkozni. Nem vitás, hogy ő az erősebb fél. Minden percünk a halálé. Minden óránk, minden napunk az övé, csak azt nem tudjuk, hogy a sok közül melyiket választja ő. A kedves nézők emiatt rettegnek tőle, én azonban túljártam az eszén. Mindjárt el fogok aludni, ugyanúgy, mint máskor, amikor esténkint letettem a könyvet, eloltottam a villanyt, és becsuktam a szemem. Néhány perc múlva ezt a mindennapos eseményt fogom megismételni, más szóval kicsúsztam a halál kezéből. Életemben először vagyok szabad.- Na, hála istennek. Végre egy kis filozófia. Csak az a baj, hogy lehalkult a hangod.- Belefáradtam a beszédbe. Tartsd közelebb a mikrofont, és kérdezz.- Kérdezem, J. Nagy, megéri-e ez a rövid szabadság, hogy nem ébredsz föl többé?- És akkor mi van? Nem látom többé ezt a klinikai szobát, mellettem a névtelen beteget, Ularikot, Arankát, Irént? És mit veszít a világ? Egy másodosztályú írót és egy kultúrfilmet a levegő szennyeződéséről. Helyette viszont kapja ezt a filmet, amelyben egy művész, az emberiség fönnállása óta először, megfosztja féltett titkaitól a halált. Lásd be, hogy mindnyájan jól járunk. Kérdezted, félek-e. Csak az fél, akinek van még vesztenivalója.- Valamit mégiscsak elveszítesz, J. Nagy. A lenni és nem lenni közt a különbséget.- Azt igen.- Erről beszélj. Minket az érdekel, ami megszűnik belőled.- Tudsz még egy kis számtant? J. Nagy mínusz J. Nagy egyenlő nullával. A semmiről nincs mit mondani.- Locsogsz, mellébeszélsz, húzod a drága időt! Nem a semmiről faggatlak, hanem a megsemmisülésről. Azt mondják, az állatok is megérzik a halált, és elbújnak, ha a közeledtét érzik. Kérdezem, mi játszódik le benned, néhány perccel a megsemmisülés előtt? Figyeld meg, és közöld, amit észlelsz.- Hogy mit észlelek? A hangod mintha messzebbről szólna.- Magadról beszélj, ne a hangomról.- Nem veszek észre semmi feltűnőt.- J. Nagy, szedd össze magad, mindjárt vége lesz a filmnek. Itt a nagy pillanatod. Koncentrálj.- Mi a fenére koncentráljak?- Arra, hogy ebben a kritikus helyzetben együtt vagy-e magaddal.- Együtt.- Harmonikus ez az együttlét, vagy drámai? Lefojtott vagy robbanó? Beszélj.- Ha azt kérdezed, hogy van-e bennem feszültség, tévedsz. Kisétálok egy ajtón, ennyi az egész.- Úgy viselkedsz, mintha flekkensütésre készülnél.- Látod, flekkent sütni nem is volna rossz.- Szégyelld magad. Ennyit hozol ki magadból, most, a szereped forrpontján? Vedd tudomásul, hogy ezt a részt kénytelen leszek kivágni a filmből.- Miért? Azt hiszem, nagyon szépen halok meg.- De milyen unalmasan, J. Nagy! A néző akkor izgul, amikor egy érték megy veszendőbe. Legalább küzdenél! Egy légy is vergődik, mielőtt megdöglik. Gyorsan, J. Nagy! Egy konfliktust kérek!- Ezt tudom nyújtani.- Hát ez semmi. Csalódtam benned. Ha nincs több mondanivalód, legalább búcsúzz el szépen.- Kitől?- A világtól.- Már nagyon álmos kezdek lenni, Áron.- Nem érdekel. E nélkül nincs film. Ha valaki meghal, a néző kíváncsi, mik voltak az utolsó szavai.- Üres a fejem, Áron.- Gyötörd magad.- Leragad a szemem.- Muszáj.- Ha akarod, szellentek egyet. Púzni mindig jobban tudtam, mint írni.- Már megint egy poén! Hagyjuk abba, ha jobbat nem tudsz kitalálni. A nézőt nem érdekli a te finganitudásod.- Helyes. Amit a púzásról mondtam, azt kivághatod a filmből. Hol tartottunk?- A kedves nézők a halállal vívódó író búcsúszavait szeretnék hallani.- Nem jut eszembe semmi.- Akarni kell, J. Nagy. Hetek óta foglalkozol a meghalás gondolatával.- Egy gondolatnak csak helyzeti értéke van. Az, ami akkor fontosnak látszott, most üresebb a buboréknál.- Egy épkézláb mondat se jut eszedbe?- Minden, amit eddig tudni véltem, devalválódott.- Akkor rögtönözz.- A legszívesebben csak elbúcsúznék tőled. Szervusz, Áron, csinálj még sok jó filmet.- Engem nem hatsz meg! Te mondtad egyszer, hogy profik vagyunk.- Egy profi is lehet álmos.- Nincs kifogás. Dolgozz. Nyújtani kell a nézőknek valamit.- Egész életem egyetlen fejtörés volt. Legalább meghalni hagyjatok nyugodtan.- Csak a fűszeresek halnak meg nyugodtan, de hozzájuk nem küld ki forgatócsoportot a televízió. Te író vagy, akit sokra becsülnek a nézők, és elvárnak tőled egy szép búcsúmondatot.- Honnan vegyem? Az ujjamból szopjam? Hazudjak valamit? Ahhoz már nincs erőm.- Mondj, amit akarsz, csak szép legyen. A szépség művészet, és ami művészet, már nem lehet hazugság.- Minden művészet hazugság, Áron.- De olyan hazugság, amiben hinni lehet.- Hinni? Miben? Az örökös megalkuvásban?- Ezt vond vissza, de rögtön.- Nem vonom.- Akkor vége a filmünknek.- Nem érdekel. Befejeztem. Alhatnék, Áron.- Ne tégy tönkre. Vegyél egy utolsó svungot, és beszélj érthetőbben. Így nem halhat meg egy író.- Amint látod, halhat.- Álmosságodban kihagy a memóriád, de majd én emlékeztetlek. Nemcsak, hogy elfogadtad ezt a szerepet, hanem hetekig készültél is rá. És most, az utolsó percben, nem hiszel abban, amit csinálsz?- Ebben hiszek. Életem első olyan munkája ez, amiben nem kellett hazudnom.- Ezt megint csak a poén kedvéért mondod.- Csak várj. Egyszer te is rájössz. A világon az egyetlen őszinte dolog a halál.- No végre! Ezt, látod, szépen hoztad. Nem tudnád még egy kicsit megcsavarni?- Nem.- Kár, de azért jobb a semminél. Akkor ezek lesznek a búcsúszavaid. Csak mondd el még egyszer, érthetőbben.- Mit? - kérdezte bágyadtan az író.- Az előbbit. De ne pislogj, ne bóbiskolj, nézz a kamerába. Mi történt? Elfelejtetted? Azt mondtad, hogy a világon az egyetlen őszinte dolog a halál. Mondd utánam. Nyitott szemmel, ha lehet.Az író hallgatott.- Nyisd ki a szád, J. Nagy! Ezt nyögd ki, aztán csinálj, amit akarsz.Erre se jött válasz. Az operatőr az ágyhoz lépett.- Te, ez elaludt - mondta a rendezőnek.Áron is odament, megnézte.- Jól nézünk ki - sóhajtotta. - Azt a nyavalyás mondatot se lehet majd érteni?- De, talán lehet.Mindezt az író nem hallotta már, mert elnyomta az álom. Most már majdnem sajnálta őt Áron. Kár volt őt kínozni. Mit várhattak tőle? Nem aludt egész éjszaka, szegény. Most már a kövér emberek békessége ült ki az arcára, mely az imént még olyan elcsigázottnak látszott. Szája szögletében mosoly bujkált, mintha még eszébe jutott volna egy utolsó, már ki nem mondott poén.Odaintette az operatőrt. Így készült az íróról az utolsó felvétel, amelyen békésen szunnyadni látszott, háttérben a spanyolfallal és az éjjeliszekrényen álló virágokkal és a limonádés pohárral.Aztán - vigyázva, hogy zajt ne csapjanak - szedelőzködni kezdtek.*- Gyorsan, a respirátort! - mondta Szilvia az ápolónővérnek, aki egy guruló asztalon valamilyen újabb készüléket tolt a beteg ágya mellé.Áronék megálltak. Nem is mehettek volna tovább. Végig kellett nézniük, amint egy csövet, egy kis lámpácskával a végében, lassan becsúsztattak a beteg szájába, le a légcsövén, be a tüdejébe. Ki tudja, mire szolgál? Ha respirátornak hívják, talán lélegeztetni fogja ezt a névtelen beteget, akinek arca színe már alig különbözött a párnahuzattól. J. Nagy bizonyára tudná. Szerencse, hogy már alszik. Megint fölizgatná magát.- Szuperál? - kérdezte a nővér.- Gyönyörűen - mondta Szilvia. Csak most vette észre Áronékat. - Maguk mire várnak?- J. Nagy elaludt. Kérte, hogy ne ébresszük föl.- Jobb is, ha alszik - mondta az orvosnő, szemét se véve le a névtelenről. - Legalább nem miránk figyel.Félreállt. Végre kimehettek. Föllélegezhettek. Leszaladhattak a lépcsőn. Beülhettek a kocsiba. Mehettek vissza a televízióba.- Mi a véleményed? - kérdezte útközben Áron.- Ma nem volt formában - mondta az operatőr.- Megmondtam előre, hogy ehhez nem író kell, hanem színész.- Ez van - összegezte az operatőr.Megérkeztek. Áron fölvitte a tekercset a laboratóriumba. Ráírta: "Sürgős!", pedig még nem tudta, hogy ez volt a filmjének utolsó tekercse.*J. Nagyot a televízió saját halottjának tekintette.- Hősként halt meg - mondta Ularik a gyászbeszédében - kötelességének teljesítése közben. Emléke a nézők szívében élni fog.A koporsó körül, ahogy az J. Nagyhoz illett, rengeteg csinos nő sereglett össze. Korom Áron nem volt látható. Barátai, a közhangulatra hivatkozva, azt tanácsolták, hogy ne mutatkozzék a temetésen.*"RÓZSAKIÁLLÍTÁS"[7]Komor, nyomasztó, de mindvégig elgondolkoztató filmet tűzött műsorára a televízió. Alkotói azt a célt tűzték maguk elé, hogy bepillantást adjanak a nézőnek abba a birodalomba, ahonnan, mint mondani szokás, még nem tért meg utazó.A három főszereplő, akiket végigkísérhettünk utolsó útjukon a betegágytól egészen a koporsóig, kiváló teljesítményt nyújtott. Jól megállta a helyét Korom Áron is, bár a föladat újszerűsége néhol meghaladta egy elsőfilmes rendező képességeit.Külön dicséret illeti a televíziót, amiért alkalmat adott e film leforgatására. A kamera jóvoltából már otthonunkban láthattuk az óceánok mélyét, a Himalája megmászását, az őserdők titkait, más szóval: az elérhetetlen elérhetővé vált. Korunk embere többet ismer a világból, mint elődei. "Csak a halálra nincs modell" - mondja a film egyik szereplője. Ezt a hiányt pótolták a "Rózsakiállítás" alkotói. Az igényesebb nézők, akik nemcsak szórakozni, hanem okulni is vágynak, egy emlékezetes órát tölthettek a képernyő előtt.Az ezt követő filmriport - "Látogatás egy 95 éves vízimolnárnál" - hatásos ellenpontnak bizonyult. Ettől a jó kedélyű, ma is tevékenyen munkálkodó öregembertől megtanulhattuk, hogy nemcsak meghalni lehet, hanem egészséges életmóddal, a káros szenvedélyek kerülésével meg is tudjuk hosszabbítani szép és mindnyájunknak oly drága életünket.Jegyzetek1. A vitában Ularik osztályvezető győzött. "Meghalunk" helyett, ami túl komoran hangzott "Rózsakiállítás" címmel sugározták a filmet. [VISSZA]2. Nagyon jól jött. Ez a virágmező Mikóné haldoklásához kitűnő kontraszthatásnak bizonyult. [VISSZA]3. Az ötlet bevált. A jelentet félhomályban forgatták le, olyan világításban, ahogy az öregasszony látja a világot. [VISSZA]4. E párbeszédet - megkurtítva - e filmnek egy későbbi részében használták föl, hangkulisszának J. Nagy temetése alá. [VISSZA]5. Ide vágták be később a Tiszavirágban készült fölvételeket. Azoknak nem adtak hangot, az emberek nesz nélkül jártak, mint a némák, beszéltek, és közben szétfutottak a képen a végeláthatatlan rózsaparcellák. Ez a kettős csönd válaszolgatott egymásnak, mintha elhallgatott volna a világ. Egyik legszebb része lett a filmnek. [VISSZA]6. Látták, hogy hasznavehetetlen. Szerencsére a szomszéd ravatalozóban egy szép hangú katolikus pap búcsúztatott valakit. Egy percet fölvettek belőle. Így a protestáns Mikóné római katolikus temetést kapott, de legalább érteni lehetett a búcsúbeszédet. [VISSZA]7. A napisajtóban megjelent kritika. [VISSZA]


ÖRKÉNY ISTVÁNVÁLOGATOTT EGYPERCES
NOVELLÁK A kötetet összeállította Fráter Zoltán TARTALOM

HASZNÁLATI UTASÍTÁS
ARRÓL, HOGY MI A GROTESZK
ÁLLAPOTOK
NINCS SEMMI ÚJSÁG
MI EZ? MI EZ?
A SZÍNÉSZ HALÁLA
PRESZTÍZS
JELENSÉG
MAKACS SAJTÓHIBA
LEGMERÉSZEBB ÁLMAINK IS MEGVALÓSÍTHATÓK!
INFORMÁCIÓ
ÜVEGHALÁL
MAGYAR PANTEON
IN MEMORIAM DR. K. H. G.
ARCKÉPEK
MIT MOND A HANGSZÓRÓ?
A TÖRZSVENDÉG
NINCS BOCSÁNAT
EGY LELKIISMERETES OLVASÓ
DAL
KORKÉPEK
HAVAS TÁJBAN KÉT HAGYMAKUPOLA
PERPETUUM MOBILE
EGY MAGYAR ÍRÓ DEDIKÁCIÓI
AZ ÖLTÖZŐBEN
KORRAJZ
JELLEMPRÓBA
EGY SZOBA, VÁLYOGFAL, ZSÚPFEDÉL
1949
VISSZÁJÁRÓL
AZ EMBER MELEGSÉGRE VÁGYIK
ROSSZ ÁLOM
ITÁLIA
VALLOMÁS
MINDIG VAN REMÉNY
AZ ÚJ LAKÓ
PÁRIZS, ISTEN HOZZÁD!
VÁLTOZATOK
NÉHÁNY PERC KÜLPOLITIKA
HÍREK ÉS ÁLHÍREK
A MEGVÁLTÓ
VÁLTOZATOK
EMLÉKKÖNYVBE
VÁLASZTÉK
EGY ORSZÁGGYŰLÉSI FELSZÓLALÁS
A VÉGZET
BALLADA A KÖLTÉSZET HATALMÁRÓL
APRÓHIRDETÉS
HÍR
NÉZZÜNK BIZAKODVA A JÖVŐBE!
"IN OUR TIME"
SOKSZOR A LEGBONYOLULTABB DOLGOKBAN IS JÓL MEGÉRTJÜK EGYMÁST...
EGY MEGHASONLOTT TULIPÁN
HELYSZŰKE
FIAINK
ÉLETBEN MARADNI
FASÍRT
SÓHAJNAK BEILLŐ SZÓZAT EGY ISMERETLEN RENDELTETÉSŰ VASDARABHOZ...
PECSÉT
SZAKMAI ÖNÉRZET
AHASVÉRUS
GLI UNGHERESI
AZ ÓBUDAI IKREK
VISSZATÉRT A FÖLDRE A MAGYAR HOLDRAKÉTA  
TUDAKOZÓ
AZ ÁLLATVÉDŐ EGYESÜLET KÖZLEMÉNYE
LELTÁR
HOGYLÉTEMRŐL
EGY GONDDAL KEVESEBB
POLGÁRTÁRSAK!
VAN VÁLASZTÁSUNK
KÖZVÉLEMÉNY-KUTATÁS
170-100
MÉG MEGKÉRDEZTE
KI MIT TUD
A TUDOMÁNY CSARNOKÁBAN
HALHATATLANSÁG
LEHETŐSÉGEK
A SÓTARTÓ FELÉ
ÜRES LAP
EGY RIZSSZEM PANASZAI
NYILATKOZAT
SZÓVIRÁGOK
GONDOLATOK A PINCÉBEN
HIÁBA SIKERÜL EGY VITÁS KÉRDÉST TISZTÁZNI, MÁRIS OTT A KÖVETKEZŐ TALÁNY
TUDNIVALÓK, KÖZLEKEDÉSI KORLÁTOZÁSOK A FEBRUÁR 1-JEI ESEMÉNYEKKEL KAPCSOLATBAN
AZ OTTHON
A MAGUNK MEGVALÓSÍTÁSÁNAK NÉHÁNY VÁLTOZATA
ÜZENET A PALACKBAN 
AZ UTOLSÓ MEGGYMAG

PÉLDÁZATOK
A NAGY MENETELÉS
AZ AUTÓVEZETŐ
KIVÉGZÉSI SZABÁLYZAT
MI MINDENT KELL TUDNI
NÁSZUTASOK A LÉGYPAPÍRON
TANULJUNK IDEGEN NYELVEKET!
TRILLA
A POGÁNY SÜTTŐFIA SÜTTŐ GONDOLATAI...
AZ ÉLET ÉRTELME
VISSZHANG
BUDAPEST
BEVÉGEZETLEN RAGOZÁS
ÜGYLET
EGY POCSOLYA EMLÉKIRATAI
  HASZNÁLATI UTASÍTÁSA mellékelt novellák rövidségük ellenére is teljes értékű írások. Előnyük, hogy az ember időt spórol velük; mert nem igényelnek hosszú hetekre-hónapokra terjedő figyelmet. Amíg a lágy tojás megfő, amíg a hívott szám (ha foglaltat jelez) jelentkezik, olvassunk el egy Egyperces Novellát.Rossz közérzet, zaklatott idegállapot nem akadály. Olvashatjuk őket ülve és állva, szélben és esőben vagy túlzsúfolt autóbuszon közlekedve. A legtöbbje járkálás közben is élvezhető!Fontos, hogy a címekre ügyeljünk. A szerző rövidségre törekedett, nem adhatott hát semmitmondó föliratokat. Mielőtt villamosra szállnánk, megnézzük, milyen jelzésű a kocsi. E novelláknak éppily fontos tartozékuk a címe.Ez persze nem azt jelenti, hogy elég csupán a föliratokat olvasgatni. Előbb a cím, aztán a szöveg: ez az egyetlen helyes használati mód.Figyelem!Aki valamit nem ért, olvassa el újra a kérdéses írást. Ha így sem érti, akkor a novellában a hiba.Nincsenek buta emberek, csak rossz Egypercesek! ARRÓL, HOGY MI A GROTESZKSzíveskedjék terpeszállásba állni, mélyen előrehajolni, s ebben a pozitúrában maradva, a két lába közt hátratekinteni: Köszönöm.Most nézzünk körül, adjunk számot a látottakról.Íme, a világ fejtetőre állt. Férfilábak kalimpálnak a levegőben, visszacsúsznak a nadrágszárak, s a lányok, ó, ezek a lányok, hogy kapkodnak a szoknyájuk után!Ott az autó: négy kereke a levegőben, mintha egy kutya a hasát akarná megvakargatni. Egy krizantém: keljfeljancsi, vékony szára az égbe mered, ahogy a fején egyensúlyozza magát. Egy gyorsvonat, amint füstcsóváján tovarobog.A Belvárosi Plébániatemplom a két tornyán levő két kereszten levő két villámhárító hegyével érinti csak a földet. És amott egy tábla a kocsma ablakában:Bent egy dülöngélő vendég - fejjel aláfelé - elhozza sörét a söntésből. A sorrend: lent a hab, rajta a sör, fent a pohár talpa. Egy csöpp nem sok, de annyi se csordul ki.Tél van? Hát persze! Hiszen felfelé szállingóznak a hópelyhek, és az égbolt jégtükrén lóbálózva iringálnak a korcsolyázó párok. Nem könnyű sport!Keressünk most már vidámabb látványt. Ímhol egy temetés! Fölhulló hópelyhek közt, fölcsöpögő könnyek fátyolán át végignézhetjük, amint a sírásók két vastag kötélen fölbocsátják a koporsót. A munkatársak, ismerősök, közeli s távoli rokonok, továbbá az özvegy meg a három árva göröngyöt ragadnak, s elkezdik a koporsót hajigálni. Jusson eszünkbe az a szívettépő hang, amikor a sírgödörbe ledobált rögök megdobbannak és szétomlanak. Az özvegy sír, jajonganak az árvák... Milyen más érzés fölfelé hajigálni! A koporsót eltalálni mennyivel nehezebb! Először is jó göröngyökre van szükség, mert a porhanyósabbja félúton szétesik. Van hát kapkodás, lótás-futás, taszigálódás a kemény rögökért. És hiába a jó göröngy; a rosszul célzott rög visszahull, és ha eltalál valakit - pláne, ha egy gazdag, előkelő rokont -, kezdődik a vihorászás, a káröröm egészséges kuncogása. De ha minden stimmel - kemény a rög, pontos a célzás, s telibe találja a deszkakoporsót -, megtapsolják a dobót, derűs lélekkel térnek haza, és sokáig emlegetik a nagy telitalálatot, a kedves halottat és ezt a mókás, pompásan sikerült szertartást, melyben nyoma sem volt a képmutatásnak, a tettetett gyásznak, a hazudott részvétnyilvánításnak.Kérem, szíveskedjenek kiegyenesedni. Amint látják: a világ talpra állt, önök pedig emelt fővel, keserű könnyekkel sirathatják kedves halottaikat. ÁLLAPOTOKNINCS SEMMI ÚJSÁGEgyik délután a budapesti köztemető 27. parcellájának 14. sírhelyén nagy robajjal feldőlt a közel hárommázsás gránitobeliszk. Rögtön utána kettényílt a sír, és föltámadt az ott nyugvó halott, név szerint Hajduska Mihályné született Nobel Stefánia (1827-1848).Az obeliszkre idő koptatta betűkkel rá volt vésve a férje neve is; ő azonban, nem tudni, miért, nem támadt föl.A borongós időjárás miatt csak kevesen tartózkodtak a temetőben, de akik meghallották a robajlást, odagyűltek. Addigra a fiatalasszony már leverte magáról a göröngyöket, fésűt kért kölcsön, megfésülködött.Egy gyászfátyolos nénike megkérdezte, hogy érzi magát.Köszöni, jól, mondta Hajduskáné.Nem szomjas-e, érdeklődött egy taxisofőr.Most nem vágyik inni, válaszolta a volt halott.Amilyen pocsék ez a pesti víz, jegyezte meg a sofőr, neki se volna kedve inni.Hogy mi baja a pesti víznek, kérdezte Hajduskáné.Klórozzák.Klórozni klórozzák, helyeselt Apostol Barannikov bolgár virágkertész, aki a temetőkapuban virágokat árult. Ezért ő esővízzel kénytelen locsolni kényesebb palántáit.Valaki azt mondta, hogy ma már az egész világon klórozzák a vizet.Itt a beszélgetés elakadt.Hát mi újság még, érdeklődött a fiatalasszony.Nincs semmi különös, mondták neki.Megint csönd lett. Ekkor eleredt az eső.- Nem fog maga megázni? - kérdezte a föltámadottat Deutsch Dezső horgászbot-készítő kisiparos.Nem számít, mondta, Hajduskáné. Ő direkt szereti az esőt. Az attól függ, milyen az az eső, jegyezte meg a nénike. Ő erről a langyos, nyári esőről beszél, közölte Hajduskáné.Hogy neki viszont semmilyen eső se kell, mondta Apostol Barannikov, mert elriasztja a látogatókat a temetőből.Hogy ezt ő nagyon meg tudja érteni, helyeselt a horgászbot-készítő kisiparos.Most hosszabb szünet állt be a társalgásban.- Hát meséljenek már valamit! - nézett rájuk a föltámadott.- Mit meséljünk? - mondta az öreg nénike. - Nincs nekünk annyi mesélnivalónk.- Nem történt a szabadságharc óta semmi?- Mindig történik valami - legyintett a kisiparos. - De ahogy a német mondja: Selten kommt etwas Besseres nach.- Ez van! - tette hozzá a taxisofőr, és minthogy csak fuvart szeretett volna fogni, csalódottan visszasétált az autójához.Hallgattak. A föltámadott lenézett a gödörbe, mely fölött nem zárult össze a föld. Várt még egy kicsit, de látva, hogy mindenki kifogyott a szóból, elköszönt a körülállóktól.- A viszontlátásra - mondta, és leereszkedett a gödörbe.A horgászbot-készítő kisiparos, hogy el ne csússzon a sáros agyagon, előzékenyen a kezét nyújtotta neki.- Minden jót! - szólt le a fiatalasszonynak.- Mi történt? - kérdezte tőlük a bejáratnál a taxisofőr. - Csak nem mászott vissza a sírba?- De visszamászott - csóválta a fejét a nénike. - Pedig milyen jól eldiskuráltunk. MI EZ? MI EZ?J.-ék (egy jobb család) kérték nevüknek elhallgatását. Cserébe megígérték, hogy szépítés nélkül elmondanak mindent, olvasóinktól szíves útbaigazítást remélve.Öröklött telkükön, a volt 127-es utcában (mely most már Rivalda utca), hosszú évek keserves kínlódásával fölépítették négyszobás családi házukat, ahová tavaly Kisasszony napján (ennek különben nincs jelentősége) be is költöztek.Egy szuterénlakásból jöttek, mely kissé nyirkos volt ugyan, de nekik mégse volt bajuk soha. A Rivalda utca viszont zöldövezet, házuk déli fekvésű, csupa nap. Mégis, alighogy kicsomagoltak, elkezdett viszketni a bőrük.Az első öröm lázában rá se hederítettek. Végre megvolt mindenük. Házuk, bojlerük, tévéjük, szőnyegporolójuk és még sok egyebük, aminek felsorolására nincs helyünk. Hát akkor mi ez? Azt mondták egymásnak, idegkimerültség, ami hihetően is hangzott, hiszen ezt a házat valóban vérrel-verejtékkel építették.Maga J., aki mérnökember, éjt nappá téve dolgozott, minden különmunkát elvállalt, ma már koffeinen él. J.-nének, aki a hatóságokkal tárgyalt, szakmunkások, kölcsönök, deszkakiutalások után lótott-futott, lassankint fölborult a lelki egyensúlya. Nagyokat csap a falra, akár van rajta légy, akár nincs.Leányukat, aki mást szeretett, hozzáadták egy vidéki állatorvos fiához, mert az új rokonok szép összeggel kisegítették őket. Egyetlen fiuk orvosnak kívánkozott. De épp így állt a kérdés: tetőácsolás vagy orvosi diploma?Szegény fiú azóta meghasonlásban él, szüntelenül hunyorog, pedig semmiféle húsfélét nem eszik, az állati termékek közül csak ömlesztett sajtot, tejet. És őrajta hatalmasodott el leghamarább a viszketés! Két hónapig bejárt a bőrgyógyászati klinikára, de semmiféle kezelés nem használt neki.A többieknek sem. Viszketésük olyan természetű, hogy nem egyes pontokon, hanem az egész testfelületen jelentkezik. Nem csillapítja se vakarózás, se borogatás, se hűsítő hintőporokkal való beszórás. Délelőtt viszonylag elviselhető, estére és főleg éjszakára már tűrhetetlenné válik.Mi történhetett? J.-ék élete pokol. Jönnek-mennek. Kisietnek, visszatérnek. Állva esznek. Ülni se tudnak, mert egyszerre viszket a tarkójuk, az orruk hegye, a belső térdhajlatuk és mindenük, ami a pincelakásban nem viszketett. Tetézi a bajt, hogy nemcsak a viszkető pont - pl. a fülük - viszket, hanem az ujjuk is, mellyel a fülüket vakarják. Tényleg, mi ez?Kívánságukra közlöm, hogy eddig milyen ellenintézkedéseket tettek.Végigpróbálták az összes számba jöhető kenőcsöket.Állandóan kvarcolnak.Ciánoztattak.Kifőzték minden ruhadarabjukat.Kihívatták dr. K. E.-t (szintén kérte neve mellőzését), aki varázsvesszővel végzett vizsgálatai után megállapította, hogy sem a házban, sem körülötte káros mágneses mezők nem észlelhetők.Most azt hallották, hogy a Jordán vize jó viszketés ellen.Kérik, hogy aki tud Jordán-vizet szerezni, jelentkezzék.Az is, aki nem tud szerezni, de hasonló bajból már kigyógyult.De az is, aki hasonló bajban szenvedett, és nem gyógyult meg.Egyáltalán, mindenki jelentkezzék, és mondja el, mit gondol. Így nem lehet élni. A SZÍNÉSZ HALÁLAMa délután az Üllői út egyik mellékutcájában eszméletét vesztve összeesett Zetelaki Zoltán, a népszerű színművész.A járókelők bevitték a közeli klinikára, de ott hiába próbálták a tudomány legújabb vívmányaival - még vastüdővel is - életre kelteni. A jeles színész, hosszú haláltusa után, este fél hétkor kiszenvedett; tetemét átszállították a Bonctani Intézetbe.A Lear király esti előadása e tragikus esemény ellenére is zavartalanul folyt le. Zetelaki késett ugyan egy kicsit, s az első felvonásban feltűnően fáradtnak látszott (néhol szemlátomást a súgó segítségére szorult), de aztán egyre jobban magára talált, s a király halálát már olyan meggyőző erővel jelenítette meg, hogy nyíltszíni tapsot kapott érte.Utána hívták vacsorázni, de nem ment. Azt mondta:- Ma nehéz napom volt. PRESZTÍZSKét hétig terveztük, hogy majd veszünk. Mindennap megálltunk a kirakatok előtt, sóváran néztük. Végül is a születésem napján, április 5-én déli tizenkét órakor megkérdeztük, mibe kerül. - 275 frankba - mondta a gyümölcsárus. - Elsőrendű, teljesen friss, zamatos ananász.A feleségem drágállotta, én nem. A görögdinnyéhez képest persze sok, de az ananászhoz képest bizonyára nem. Megvettük, hazavittük. Beállítottuk egy hamutartóba, néztük. Körbejártuk, barátkoztunk vele, dicsértük, milyen szép és egzotikus. A tetején külön növény hajtott ki belőle, valami pálmaféle; ha locsolnánk, vagy vízbe tennénk, talán hamarosan nagyra nőne és kivirágzana.A szállóban rögtön híre futott, hogy a kilencesben vettek egy ananászt. A takarítónő bejött, és bemutatkozott - eddig a percig ugyanis színét se láttuk -, és azt javasolta, hogy hámozzuk meg, és fölszeletelve, kristálycukorral meghintve hagyjuk állni egy vagy két napig. "Ostobaság - mondta egy angol diáklány a lépcsőfordulóban. - Rummal egyék, úgy a legfinomabb." Egy honfitárs, akivel eddig csak köszönő viszonyt tartottunk, cédulát csúsztatott az ajtóhasadékba. "Ne hallgassanak senkire - írta. - Jó vastagon le kell hámozni, mert a héja élvezhetetlen, de a húsát úgy kell fogyasztani, ahogy van."Este meghámoztuk és megettük. Semmi íze sem volt. Alig valamivel volt rosszabb, mint a tök. Nyersen is, cukorral is, rummal is. Nagy nehezen legyűrtük, ittunk rá egy pohár vizet. Harmadnap szembetalálkoztunk az angol lánnyal a folyosón. "Hogy ízlett?" - érdeklődött. "Nagyon" - feleltem. Felsóhajtott. "Hiába - mondta -, az ananász, ananász." Azóta lopva meg-megállok a gyümölcsárus standja előtt, és vágyakozva nézem az ananászokat. JELENSÉGEgy parafa dugó, mely semmiben sem különbözött a többi parafa dugótól (Hirt G. Sándornak mondta magát, de mit jelent egy név? Egy név semmit se jelent), beleesett a vízbe.Egy ideig, amint az várható volt, úszott a víz színén, aztán különös dolog történt. Lassan merülni kezdett, lesüllyedt a fenékre, és nem jött föl többé.Magyarázat nincs. MAKACS SAJTÓHIBAHelyreigazító közleményLapunk keddi számában hírt adtunk arról, hogy a svéd tudományos akadémia díszdoktorrá avatott egy magyar tudóst - akit - őszinte sajnálatunkra - "dr. Pálpéter Péter Pál" néven említettünk. Ráadásul nemcsak a szövegben, hanem a tudósítás címében is hibásan közöltük a Pálpéter Péter Pál nevet.A jeles magyar tudós neve helyesen: doktor Pálpéter Péter Pál. LEGMERÉSZEBB ÁLMAINK IS MEGVALÓSÍTHATÓK!- Kedves Feri, az a harmadik kutya nem húz.- Sajnos, egy kissé rövid az ostorom.- Sőt, úgy veszem észre, mintha bicegne is egy kicsit.- Hogyne bicegne, mikor csak három lába van!- Jé, tényleg... Nem kár egy nyomorék állatot kocsi elé fogni?- Nézze meg jobban, Ilonka. Mind a tizenkét kutyám háromlábú.- Jaj, szegények!- Inkább engem sajnáljon, Ilonkám! Az összes sintéreket végigjártam, amíg sikerült összeszednem tizenkét háromlábú kutyát.- Lehet, hogy nem értek hozzá, de az ember azt hinné, hogy egy normális kutya jobban és kitartóbban húz.- Ezt nem vitatom. Én azonban vérbeli városlakó vagyok. Mit kezdjek tizenkét négylábú kutyával?- Csak nem fél tőlük, Feri?- Én a szúnyogcsípéstől is félek. A természet erőivel csínján kell bánni. Mondjuk, hogy ezek a kutyák négylábúak. Mondjuk, hogy megbolondulnak valamitől. Mondjuk, hogy kitépik a gyeplőt a kezemből... Jobb erre nem is gondolni, Ilonkám!- Akkor se értem. Ha fél a kutyáktól, akkor miért velük húzatja az autóját?- Mert rosszul vezetek.- Azt meg lehet tanulni.- Félig-meddig, Ilonkám... Az ember és az autó nem egyenrangú fél.- Nézzen körül! Egyetlen kutyavontatású autót se lehet látni!- Elég baj az! Pedig az ember, sajnos, már nem bírja utolérni a technikát. Használni használja, valójában azonban retteg tőle.- Én nem félek az autótól.- Csakhogy ez a Simca óránként százötven kilométert tud megtenni...- Ne fájdítsa a szívem, Feri... Imádom a rohanást!- Maga egy kissé telhetetlen. Tíz napja indultunk el Pestről, és nézze, már Siófokon vagyunk.- Tizenkét kutyával ez nem is olyan nagy teljesítmény.- Hát persze hogy nem. Csakhogy én már Pesten behúztam a kéziféket.- Nem túl óvatos maga egy kicsit?- Pontosan ez az a tempó, amelyre teremtve vagyunk.- Látja, mennyi ember? És mindenki minket bámul.- Irigykednek.- Egészen ki van dülledve a szemük.- Mert látják, hogy legszebb álmaink is megvalósíthatók. INFORMÁCIÓTizennégy éve ül a kapubejáratban, egy kis tolóablak előtt. Mindössze kétfélét kérdeznek tőle.- Merre vannak a Montex irodái?Erre így válaszol:- Az első emeleten, balra.A második kérdés így szól:- Hol található a Ruggyanta Hulladék Feldolgozó?Amire ő így felel:- Második emelet, jobbra a második ajtó.Tizennégy év óta még sohasem tévedett, mindenki megkapta a kellő útbaigazítást. Egyszer történt csak, hogy ablakához odaállt egy hölgy, és föltette a szokásos kérdések egyikét:- Kérem szépen, merre van a Montex?Erre ő kivételesen elnézett a messzeségbe, aztán így szólt:- Mindnyájan a semmiből jövünk, és visszamegyünk a nagy büdös semmibe.A hölgy panaszt tett. A panaszt kivizsgálták, megvitatták, aztán elejtették.Tényleg, nem olyan nagy eset. ÜVEGHALÁLDélután ötkor halkan zihálni kezdett, de senki sem vette észre. A családot a vendégvárás izgalma tartotta fogva.A zihálás erősbödött, később hörgő hangokkal elegyedett. Most se figyelt rá senki, habár az idegek már jelezték, hogy valamilyen rendhagyó hangforrás működik a lakásban. Csakhogy van bennünk egy olyan jelzőrendszer is, mely mindent letompít, hogy késleltesse a rosszat. Amióta ösztöneink elzsibbadtak, csak a közvetlen veszélyre riadunk fel. Míg testet nem ér, nincs semmi különbség egy kiköpött cseresznyemag és egy kilőtt puskagolyó között.A hörgések sűrűbbek lettek, aztán elcsitultak. De éppen akkor, ebben a baljóslatú csöndben, megszólalt egy buggyanó hang, mint amikor megpattan egy ér, s a tüdőből habos vér tódul a szájba. Mind összeszaladtak. Olga mama lassan letette a majonézt, és azt mondta:- Istenem.Márti azt mondta:- Én nem tehetek róla, anyu, kérem.Olga mama azt mondta:- Mert sohasem arra figyelsz, amit csinálsz.A nagymamóka közbeszólt:- Ne veszekedjetek, mert bezár a csemegebolt.Csakugyan, valakinek le kellett volna menni és kicserélni a szódásüveget. De nem bírtak mozdulni. Álltak és néztek, mert nincs lenyűgözőbb, mint a szenvedés.Az üveg belsejében pezsgett a víz; a pezsgés megremegtette testét. Száján buborékok buggyantak ki, elpattantak, lefolytak az oldalán. Néma volt, de lehet, hogy szenvedett; ebből a zárt rendszerből nem tudtak kiszökni a hangok. Egy idő múlva kipezsgett a szénsav, a víz föltisztult, az üveg elcsendesült. Nem szállt föl belőle egyetlen buborék sem. Olga mama fölébe hajolt, és hallgatózott, az üveg azonban nem adott többé életjelet.- Istenem, mi lesz velünk? - kérdezte a nagymamóka. Senki se válaszolt. MAGYAR PANTEON- Benne volt az újságokban, hogy két hétig zárva tartunk - mondta a múzeum portása a telefonba. - A Szabadságharc Ereklyéi már becsukott, a Liszt Ferenc Szerelmeihez viszont még csak most gyűjtjük az anyagot.- Hát mit csináljak velük? Ez volt a délutáni program.- Tessék őket elvinni a Szépművészetibe.- Ott már voltunk. És gondolja meg: ezek vidékiek, és tizenöt éves lányok. Nekik még többet mondanak a tárgyak, mint a világ legszebb festményei!- Hát honnan varázsoljak ide egy kiállítást? - kérdezte a portás. - Ráadásul teljesen egyedül vagyok.A tanárnő hangja oly csalódottan szólt, hogy a portás egy kis gondolkodási időt kért, s aztán kijelentette, hogy délutánra megpróbál összekaparni egy kis anyagot, ami persze nagyon szegényes és hevenyészett lesz. Katalógus híján be kell érniök az ő kalauzolásával.Az előcsarnokban csak egy gépírásos cédula volt kiragasztva: Hubauer Sándor Emlékkiállítás.Az első teremben idősebb Hubauer Sándor bajonettje volt kiállítva, melyet az első világháborúból hozott haza, de ez nem nagyon érdekelte a lányokat. Idősebb Hubauer Sándorné született Süle Mária imakönyvébe is csak épp belepillantottak, pedig ennek az volt az érdekessége, hogy tele volt írva ételreceptekkel. De a következő tárló, melyben már maga Hubauer Sándor volt látható, nyolchónapos korában, anyaszült pucéran, hason fekve, annál nagyobb sikert aratott.- Jaj, de cukor - sóhajtotta egy lány, akiben már megszólalt a leendő anya.És ott volt a kis Hubauer ütött-kopott pléhvödre, lapátkája, talicskája. Egy tejfoga. Himlőoltási bizonyítványa. Egy kis, üvege vesztett szemüvege. (Mint ismeretes, Hubauer Sándor tizenöt éves koráig rövidlátó volt, de ez utóbb elmúlt.)- Ti is, lányok - jegyezte meg a tanárnő -, járjatok el pontosan az időszakos szemorvosi vizsgálatra.A következő vitrinben ütött-kopott notesz.- Hubauer Sándor kora ifjúságától kezdve fillérre följegyezte minden kiadását... Ez pedig egy hímzőgép.A lányok megcsodálták, pedig csak egy régi típusú, lábhajtásos, Omag gyártmányú hímzőgép volt, nyolcmilliméteres kilengéssel, amelyen - miközben Hubauer hiába küzdött nagyra törő tervei valóra váltásáért - hitvese reggeltől estig dolgozott... Csak e rosszul fizetett munkával, nyolcmilliméteres monogramhímzéssel tudta előkaparni családjának a mindennapit... Áldott emlékű hímzőgép! Nélküle Hubauer sovány portási fizetségéből hogy is tudott volna egy négytagú család kijönni?- És milyen természetűek voltak azok a nagyra törő tervek? - érdeklődött az egyik tájékozatlan diáklány.- Sokfélék - mondta a portás. - Az áttekinthetőség kedvéért három csoportba osztjuk őket: gazdasági, politikai és tudományos természetű elgondolásokra.Sajnos, az idő rövidsége miatt e sokféleségből épp csak mutatóba sikerült valamit összeszedni. Hubauer tudományos munkássága még feldolgozásra vár: annyi bizonyos, hogy a holdrakéta gondolata (az oroszokat messze megelőzve) megfordult a fejében, nemkülönben a napenergia felhasználása. (Ő óriási méretű sztaniolzacskókra gondolt, melyekben a nap energiája, valahogy úgy, mint a sült gesztenye melege, elraktározható.) Ami Hubauer politikai nézeteit illeti, ezekről írásbeli feljegyzés alig maradt fenn, a baráti beszélgetések pedig részben feledésbe merültek.- Milyen kár! És miben álltak ezek a nézetek? - kérdezte a tanárnő. Rá kellett szólnia a lányokra, mert fecsegni kezdtek.- Mint ismeretes, Hubauer bátor békeharcos volt. Egyszer, felesége legnagyobb rémületére, öklét rázta a bevonuló német csapatok felé. A katonaságtól megszökött, és hamis papírokkal bujkált: a hetes vitrinben látható "Nyílt parancs" is ilyen ügyes hamisítvány, az aláírás Hubauernétől származik. Vakmerősége hajmeresztő volt; a háború vége felé, hamis papírokkal a zsebében, egy vendéglő kerthelyiségében, mely a detektívek megfigyelése alatt állt, fennhangon kijelentette: "Hitler napjai meg vannak számlálva!" A szomszéd asztaltól oda is néztek.- Detektívek? - érdeklődött egy lány.- Szerencsére csupa ismerősök. De Hubauer olyan ember volt, aki ugyanezt mondja akkor is, ha detektívek hallják.A lányok megborzongtak. Aztán továbbsereglettek a következő tárlóhoz, melyben egy kis játék mozdony állt.- A "Hazádnak rendületlenül" kombinált spórkassza - magyarázta a portás egy fájó mosollyal, ami annak szólt, hogy egy nagyra törő szellem merész terveiből mindössze egy ilyen ujjgyakorlat maradt fenn, melyet ő maga is csak szeszélynek szánt. És még emellett is ott látható a Szabadalmi Hivatal elutasító végzése!- Mit jelent az, hogy "kombinált"? - érdeklődött a tanárnő.- Ha pénzt dobnak bele, a szerkezet azt énekli: "Hazádnak rendületlenül!"Egy lány pénzt dobott be a mozdonyba. Vártak, de nem hallottak semmit.- Nem működik - mondta a portás.- Mindegy - magyarázta a tanárnő. - Ez a találmány nemcsak takarékosságra, hanem hazafias gondolkodásra is nevel.- És sohasem akadt neki pártfogója? - kérdezte egy lány.- Soha. Magányosan, meg nem értve öregedett meg.- Egyetlen terve se valósult meg?- Ebben az országban? - legyintett a portás. - Nálunk így múlik el egy emberi élet.Mindenki hallgatott. Meglegyintette őket a nemzeti tragédia szele.- Ez pedig: Gagarin őrnagy! - mutatott egy színes képre a portás.- Ismerték egymást?- Sajnos, nem.- Kinek a hibájából?- A találkozás nem jött létre - mondta kitérően a portás. Már csak egy vitrin volt hátra.- Ez az a Dolgozó Hetijegy, mellyel munkába járt... Hubauer Sándor szerényen és visszavonultan élt, nem kért, nem is várt kiváltságokat. Reggelije: fél liter tej, tíz deka parizer, kenyér.Körüljárták a tejet, parizert, kenyeret. Volt, akinek könnybe lábadt a szeme.Elköszöntek, sorba álltak, kivonultak. Egy hét múlva dolgozatot írtak: "Mit láttam a budapesti tanulmányi kiránduláson?" Az ifjúságot csak látványos dolgok lelkesítik; oldalakat írtak a Mátyás-templomról, egy önkiszolgáló büféről, az Országzászlóról... A Hubauer Sándor Emlékkiállításról alig valamit. Ilyenek ezek a mai fiatalok.De nem baj. Majd egyszer. Majd húsz, harminc év múlva. Majd negyven év múlva. Akkor majd eszükbe jut Hubauer! IN MEMORIAM DR. K. H. G.- Hölderlin ist ihnen unbekannt? - kérdezte dr. K. H. G., miközben a lódögnek a gödröt ásta.- Ki volt az? - kérdezte a német őr.- Aki a Hyperion-t írta - magyarázta dr. K. H. G. Nagyon szeretett magyarázni. - A német romantika legnagyobb alakja. És például Heine?- Kik ezek? - kérdezte az őr.- Költők - mondta dr. K. H. G. - Schiller nevét sem ismeri?- De ismerem - mondta a német őr.- És Rilkét?- Őt is - mondta a német őr, és paprikavörös lett, és lelőtte dr. K. H. G.-t. ARCKÉPEKMIT MOND A HANGSZÓRÓ?A szekrényes öltözőnek mind a négy fala, a padlótól a mennyezetig csupa szekrény. Mind ugyanarra a kulcsra nyílnak. A kulccsal a kabinos jön-megy; bezár, ha valaki úszóruhára vetkezett, kinyit, ha öltözni kíván. Harmincöt éve jön s megy e szekrények előtt, behunyt szemmel is megtalálja akármelyiket.Néha alig van vendég, akkor ül, pihen, s a hangszórókon közvetített rádióműsort hallgatja. Máskor váratlanul összeszaladnak az érkezők és a hazakészülők. Ezt ő úgy hívja: torlódás. Ilyenkor alig győzi a munkát. E torlódásokat leszámítva a kabinosság nem tartogat meglepetéseket a kabinosnak. Egyszerű, kényelmes, de azért nehéz munka ez. Az a nehéz munka, amihez nem okvetlenül kell embernek lennünk.- Szép kis torlódás volt itt az előbb - jegyzi meg.- Figyeltem magát, Schuller úr. Úgyszólván senkit se várakoztatott.- Ezt is ki lehet tapasztalni, kérem. Ámbár van itt néhány velem egyidős kabinos, aki ilyen rumliban elveszti a fejét.- Azt akarja mondani, hogy a tapasztalat nem minden?- Bizonyos esetekben nem. Szerintem a kabinossághoz némi rátermettség is kell.- Ezt maga jobban tudja, Schuller úr.- Sőt, kérem. Továbbmegyek. Még a rátermettség is kevés. Hogy az ember a legnagyobb torlódásban se veszítse el a fejét, ahhoz speciális adottságokra van szükség.- Milyen adottságokra céloz, Schuller úr?- Lélekjelenlét, öblös hang, erélyes, sőt, ha kell: erőszakos fellépés... Persze, ilyen méretű közbelépésre csak ritkán nyílik lehetőség.- Remélem, Schuller úrnak már nyílt rá lehetősége.- Összesen egyszer volt itt akkora torlódás, hogy ha nem én vagyok szolgálatban, akkor összetaposták volna egymást a vendégek.- Mikor történt ez?- Amikor a hangszórókon bemondták a hadüzenetet. Ráadásul gyönyörűen sütött a nap, és zsúfolásig volt az uszoda.Az öltöző ablakán besüt a nap. Ma is gyönyörű az idő, ma is zsúfolt az uszoda, ma is szól a hangszóró, mondja a híreket.Schuller úr az ablakhoz lép. Fülel. Kérdőn nézek rá.- Semmi - legyint. - Valahol Bengáliában. A TÖRZSVENDÉG- Ne haragudjon a kedves vendég, hogy ma nem tudom fölolvasni az étlapot, de tessék körülnézni, most van a csúcsforgalom, ilyenkor azt se tudom, hol áll a fejem. Viszont, ha már véletlenül egy asztalhoz ültek, talán a fiatalurat megkérjük, hogy amíg kihozom neki a bécsi szeletet, olvassa föl a nénikének az étlapot, kivéve a leveseket, mert azokra nem kíváncsi.- Tessék, kérem. Halak. Van rántott ponty. Ponty roston, burgonyasalátával.- Az igazat megvallva, nem vagyok halpárti, bár ennek a helynek az a híre, hogy nem tógazdasági pontyot vesznek, hanem folyamit. Különben is, mindenki dicséri az itteni konyhát, én csak azt nem bírom bennük, hogy kézzel írják az étlapot.- Akkor ne is folytassam a halakat?- Félreértett. Nekem nem a halak ellen van kifogásom, hanem a kézzel írott étlap ellen, mert azt nehezemre esik elolvasni, pláne itt, ahol ráadásul valami rosszfajta indigót használnak, amitől még el is van kenődve az írás.- Van kétféle halászlé. Szálka nélküli és nem szálka nélküli. Megrendeljem valamelyiket?- Mi jut eszébe? És miért kiabál? Mert a kiabálást, azt nagyon nem szeretem.- Azt hittem, a hallása sincs rendben a néninek. Akkor mondom a húsféléket. Borsos tokány. Krokett, idei zöldborsófőzelékkel.- Nincs a fülemmel semmi baj, még látni is elég jól látok, csak a kézzel írott étlappal nem boldogulok. Viszont az én nyugdíjamból nem telik elegáns ruhákra, márpedig a jobbfajta vendéglőkből, ahol géppel írják az étlapot, kinézik az ilyen kopott ruhás vendégeket.- Marhaszelet vadmártással. Mondjam talán az árakat is? Tizenkettő húsz.- Nem érdekelnek az árak, pedig a nyugdíjam felét kénytelen voltam öt hónapra elzálogosítani, amikor egyszer úgy nekirántottam a térdemnek az asztalfiókot, hogy három porcogó gyulladásba jött. Az a nő különben, akitől az előleget kaptam, most perel.- Még egy csomó húsétel van hátra, de így sose jutunk a végire.- Nézze csak meg, van-e szűzérméjük, mert az hetek óta nem szerepel az étlapon, de nemcsak itt, hanem az egész kerületben.- Hát most van. Szűzérmék tört burgonyával. Megrendelhetem?- Dehogy rendelheti! Egyébként nem szeretném, ha félremagyarázná, amit az előbb a jobbfajta vendéglőkről mondtam. Én azokba egy csöppet sem kívánkozom, mert ezekben a szerény kifőzésekben sokkal nagyobb fantáziával főznek. Itt például még gombás bélszín is szokott lenni.- Most is van. Azt hozassak?- Jaj, dehogy. Szerencsére kifogtam egy jó ügyvédi munkaközösséget, ahol megmagyarázták, hogy se nyugdíjat, se kegydíjat pörrel lefoglalni nem lehet.- Hát most olvassak, vagy ne olvassak? Savanyú tüdő gombóccal. Vesevelő. Paraj tükörtojással.- Én csak azt szeretném tudni, hogy a paraj tükörtojással miért szerepel mindenütt a húsételek között. De látom, már türelmetlen. Még a tésztákat olvassa fel, a sajtok nem érdekelnek.- Almás lepény. Máglyarakás. Tiroli rétes is volt, de elfogyott.- Köszönöm a fáradozását. Manapság szidni szokás a fiatalokat, hogy közönyösek és érzéketlenek, de én ebből csak annyit vettem észre, hogy majd mindnyájan türelmetlenek. Maga is, fiatalember, nagyon élvezetesen olvasott, de azért érezni lehetett, hogy maga is siet... Még egyszer köszönöm. A viszontlátásra.- El tetszik menni?... Nézze csak, kisasszony, elment a nénike, pedig az egész étlapot fölolvastam neki.- A sajtokat is?- A sajtokat nem.- Szoktam is szólni, hogy nemcsak a leveseket, hanem a sajtokat se kell neki fölolvasni, de ő mindig csúcsforgalomban jön be, amikor azt se tudom, hol áll a fejem... Tessék a bécsi szelet. NINCS BOCSÁNATHúsz forintot adtam a két ápolónak, akik hordágyra tették, és levitték a mentőautóba. A klinikán is adtam húszat-húszat a nappalos és az éjszakás nővérnek, és megkértem őket, hogy vigyázzanak rá. Azt mondták, hogy ne féljek semmitől, ők fél óránként be-benéznek hozzá, habár szerencsére nem eszméletlen a beteg. Másnap vasárnap volt, bemehettem hozzá látogatóba. Még mindig eszméletén volt, de már alig beszélt. Csak az ágyszomszédjától tudtam meg, hogy az ápolónők feléje sem néznek, ami nem is csoda, mert kettejükre százhetven beteg jut, s ráadásul az orvosok sem nyúltak hozzá, azzal, hogy majd hétfőn alaposan megnézik. Ez mindig így szokott lenni, mondta a szomszéd, amikor szombat délelőtt hoznak be beteget.Kimentem a folyosóra, és kerestem a nővért, de egyiket sem találtam meg a tegnapiak közül. Nagy nehezen előkerítettem a vasárnapi ügyeletes nővért, neki is adtam húsz forintot, és megkértem, hogy nézzen be időnként az apámhoz. Az orvossal is szerettem volna találkozni, mert egy százforintost még odahaza borítékba ragasztottam, de a nővér azt mondta, hogy az orvost transzfúzióra hívták a női kórterembe, bízzam rá, majd ő szól neki. Visszamentem a betegszobába, ahol a szomszéd megnyugtatott, hogy az inspekciós orvos úgysem ér rá kivizsgálni a beteget, tehát nem is baj, hogy nem tudtam átadni a pénzt. Úgyis csak holnap, amikor majd bejönnek az osztályos orvosok, lesz idejük foglalkozni vele.- Nincs valamire szükséged? - kérdeztem.- Köszönöm, nem kell semmi.- Hoztam néhány almát.- Köszönöm, nem vagyok éhes.Még egy óra hosszat ültem az ágya szélén. Szerettem volna beszélgetni vele, de már nem volt miről. Egy idő múlva megkérdeztem, nincsenek-e fájdalmai. Azt mondta, nincsenek. Erről sem kérdezősködhettem többet. Egész idő alatt hallgattunk. Nagyon szemérmes és zárkózott volt köztünk a viszony, mindig csak tényekről beszélgettünk egymással, de azok a tények, melyeket tegnap még szóba hozhattunk, mára eltörpültek, és semmivé váltak. Érzelmekről pedig sohasem esett szó miköztünk.- Hát akkor megyek - mondtam később.- Menj csak, fiam - mondta.- Holnap bejövök, és beszélek az orvossal.- Köszönöm - mondta.- Csak reggel jön az osztályos orvos.- Nem olyan sürgős - mondta, s a tekintete az ajtóig kísért. Reggel hétkor fölhívtak, hogy az éjszaka folyamán meghalt. Amikor beléptem a 217-esbe, már másvalaki feküdt a helyén. Az ágyszomszédja megnyugtatott, hogy nem szenvedett semmit, csak sóhajtott egyet, és vége lett. Gyanítottam, hogy a szomszéd talán nem mondott igazat, mert az jutott eszembe, hogy én is ezt mondtam volna az ő helyében, de aztán igyekeztem elhitetni magammal, hogy a szomszéd mégsem csapott be, és csakugyan fájdalom nélkül halt meg apám.Nagyon sok formalitást kellett elintézni. A fölvételi irodában odalépett hozzám egy ápolónő, de sem a szombati, sem pedig a tegnapi ügyeletes, hanem egy eddig nem látott nővér, és átadta apám aranyóráját, szemüvegét, pénztárcáját, öngyújtóját és azt a zacskót, amiben az almák voltak. Húsz forintot adtam neki, és tovább diktáltam az adatokat. Ezután egy bőrsapkás férfi lépett hozzám, és ajánlkozott, hogy megmosdatja, megberetválja és felöltözteti a testet. Ő mondta így, hogy a "testet", amivel bizonyára azt akarta érzékeltetni, a szóban forgó személy nem él ugyan már, de mégsem egészen holttest, amíg mosdatva és öltöztetve nincs.Nálam volt még a borítékba ragasztott százforintos. Ezt átnyújtottam neki. Fölszakította, belenézett a borítékba, aztán lekapta fejéről a bőrsapkát, és nem is tette többé föl a jelenlétemben. Azt mondta, hogy nagyon szépen el fog rendezni mindent, csak küldjek be ruhát és tiszta fehérneműt, egészen biztosan meg leszek elégedve. Azt válaszoltam, hogy délután behozom a fehérneműt és egy sötét öltönyt, most azonban szeretnék odamenni hozzá.- Meg akarja nézni a testet? - kérdezte megütődve.- Meg akarom nézni - mondtam.- Jobb lenne aztán - tanácsolta.- Most akarom látni - mondtam. - Nem lehettem mellette, amikor meghalt.Vonakodva bár, de elvezetett a hullaházba, egy különálló épületbe a klinikakert közepén. Nagyon erős, ernyőtlen villanyégő világította meg a pincét. Betonlépcsőn kellett lemenni, s a betonpadlón, mindjárt a lépcső tövében, hanyatt feküdt az apám. Lába szétvetve, karja kitárva, ahogy csataképeken festik a hősi halottakat. De őrajta nem volt ruha, csak az egyik orrlyukából állt ki egy kis vatta, egy másik pedig a bal combjához volt hozzátapadva. Úgy látszik, ott kapta az utolsó injekciót.- Most még nem lehet látni semmit - mondta a bőrsapkás mentegetőzve. A jéghideg pincében hajadonfőtt állt mellettem. - De majd akkor tessék megnézni, milyen lesz, ha felöltöztettem.Nem szóltam semmit.- Sokáig betegeskedett? - kérdezte később.- Sokáig - mondtam.- Arra gondolok - mondta -, hogy egy kicsit lenyírom a haját. Az nagyon sokat tesz.- Ahogy akarja - mondtam.- Oldalt választva viselte a haját?- Oldalt - mondtam.Elhallgatott. Én is hallgattam. Már nem mondhattam semmit, és nem is tehettem semmit, és pénzt sem adhattam többé senkinek. Azzal sem tudok jóvátenni semmit, ha elevenen mellétemettetem magam. EGY LELKIISMERETES OLVASÓ- Szlávik Mihállyal szeretnék beszélni.- Most nem tudom idehívni, de előre megmondom, hogy ha karambolról van szó, mi csak a jövő hónapban tudjuk fogadni a kocsit.- Ő keresett engem.- Miért nem tetszik szólni, hogy ismerősök? Hát mi baja annak a kocsinak?- Nincs szó karambolról. Most jöttem haza, és egy cédulára Szlávik Mihály neve volt fölírva meg a telefonszám.- Akkor tessék húsz perc múlva fölhívni, mert az egész lakatosműhely ebédelni van.*- Szlávik Mihállyal szeretnék beszélni.- Mindjárt szólok neki.- Itt Szlávik Mihály.- Maga hagyta meg nekem a telefonszámát?- Én voltam bátor, mert szerettem volna megkérdezni valamit.- Tessék.- Ugye, ön fordította Truman Capote regényét?- A Más hangok, más szobák-at én fordítottam. Olvasta?- Olvastam, és nagyon tetszett nekem, de van egy észrevételem. Azt szeretném tudni, hogy ebben a regényben miért beszélnek másképpen a négerek, mint a többi emberek?- Másképpen beszélnek?- Úgy beszélnek, mint a külföldiek. Csak szeretnék tisztán látni, azért kíváncsiskodom.- Rémlik valami. Nézze, kérem, én három évvel ezelőtt fordítottam ezt a könyvet, egy kicsit kiment már a fejemből a dolog, de emlékszem például egy néger cselédlányra, akinek vágás van a nyakán. Őrá gondol?- Őrá is.- Hát akkor nyugodjék meg, kérem. Arra ugyanis egészen tisztán emlékszem, hogy ez a lány az eredeti szövegben is törve beszél angolul.- Mi az, hogy törve?- Törve, az törve. Vagy nem?- Nem egészen. Törve beszélünk egy idegen nyelvet, amelyet nem jól ismerünk. Viszont az anyanyelvét is törve beszélheti valaki, ha például műveletlen vagy iskolázatlan vagy korlátolt. De ez két különböző dolog.- Hogy beszél például az a néger lány?- Úgy, beszél, mint egy külföldi, aki nem jól tud angolul. Nos hát, én ezen akadtam fönn, és ezért bátorkodtam telefonálni. Hiszen a négerek ott élnek Amerikában, mindenki angolul beszél körültettük, tehát az anyanyelvük is angol.- Találkoztam én már néhány cigánnyal is, aki itt él Magyarországon, és mégis legalább olyan törve beszél magyarul, mint egy külföldi.- Ez így nagyon szépen hangzik, de nem bizonyít semmit. A cigányoknak ugyanis van saját nyelvük, a négereknek viszont nincs.- Ebben, belátom, magának igaza van. Nem is tudom, mit mondjak. Szeretném, ha elhinné, hogy nagyon pontos fordító vagyok, egészen a bogarasságig. Azt is bátran elhiheti, hogy az a lány az eredeti szövegben is hibásan beszél angolul. Ráadásul, a lektorok szóról szóra ellenőrzik a fordítást...- A lektorok is tévedhetnek. Tessék megnézni Hook Finnt! Ha nem tévedek, Karinthy fordította. Mindenesetre, a Huckleberry Finn-ben úgy beszél a néger, mint egy primitív és írástudatlan ember, nem pedig úgy, mint egy külföldi, aki hibásan beszél angolul. Vagy ez fordítói szempontból mellékes?- Ez nem mellékes, de a Huckleberry Finn-t nem én fordítottam. Ráadásul, ez egy száz évvel ezelőtti regény.- Bocsásson meg, de ez csak az én igazamat bizonyítja. Száz év elmúltával a négerek jobban tudhatnak angolul, mint rosszabbul.- Azt hiszem, ebben megint magának van igaza.- Remélem, nem bántottam meg?- Szó sincs róla. Amit mondott, nagyon is elgondolkoztató.- Sajnos, nem tudok angolul, nem nézhettem utána az eredetinek, pedig egy kicsit megütötték a szememet ezek a dialógusok. Csak azért hívtam föl telefonon, mert szeretek mindent tisztán látni.- Nagyon jól tette, hogy fölhívott.- Most be kell fejeznem a beszélgetést, mert a garázsmester kopog az üvegen. Máskülönben nagyon jó volt a fordítás.- A viszonthallásra.- Minden jót. DALJanász Jenőnek hívták a dalszerzőt.Az orosz áttörés után csapódtunk egymáshoz, mert az ő ütegét szétlőtték, én pedig Nikolajevkán elveszítettem az alakulatomat. Majdnem háromszáz kilométert tettünk meg együtt, néha-néha egy járműre kéredzkedve, a legtöbbször azonban gyalogszerrel, hóban, jégben, állandó ellenséges tűzben, míg csak le nem terítette Bjelgorod határában egy rövid sorozat.Mindazodáig sejtelmem se volt róla, hogy szerzik a dalt. Ki hitte volna, hogy ilyen könnyedén? Janászból jött a dal, ömlött, fakadt, ahogy forrás buzog a földből. Amit csak látott, amit csak hallott, abban a szempillantásban dallá lett, szöveggel, rímekkel, melódiával. Csak a címet kellett kitalálni hozzá.Népdal lett abból a bádogbödön gyümölcsízből, melyet egy szétlőtt raktár romjai alól kapartunk ki. És volt ott egy híd, amelyet épp az orrunk előtt robbantottak föl a partizánok. Miközben a hídroncs alatti föltorlott jégen átevickéltünk, Janász Jenő már énekelt:Elkorhadt a vénfahíd a Tarcalon
Istenem, csak te tudod az én bajom.
Hogy megyek én Annuskámhoz már eztán?
Hogy ússzak át halált hozó zúgóján?Faggattam, hogy csinálja ezt. Azt mondta, nem tudja.Faggattam, hány dalt szerzett már. Azt se tudta. Talán három-, de lehet, hogy négyezret.Bjelgorod már odalátszott, amikor lassan eleredt a hó. Legomboltam a sapkám fülvédőjét, de úgy is hallottam Janászt dudorászni:Lassú pelyhekben hullik a hó
Csilingelve fut az orosz szánkó.
Szállj, szállj, kicsi hópehely...Öt gyors roppanás hallatszott. Vége lett Janásznak, bevégzetlen maradt a dal.Néha eszembe jut. Megpróbálom folytatni. Töröm a fejem, rímet keresek a hópehelyre. De hiába. Mindnyájan tudunk valamit, és azt senki se képes utánunk csinálni. Ez így van. KORKÉPEKHAVAS TÁJBAN KÉT HAGYMAKUPOLAVoltaképpen egész Davidovkának ki kellett volna vonulnia, tehát nemcsak a mi zászlóaljunknak, hanem a helybeli lakosoknak is. Ebből azonban nem lett semmi. A mieink közül csak néhány pipogya stréber jött elő, meg a gyengélkedők, az írnokok és a raktárosok, egyszóval, akiknek volt valami féltenivalójuk; negyvenen vagy ötvenen mindössze. Az oroszok közül még ennyien sem. Akit a szolgálatvezető őrmesternek sikerült kikergetnie a házából, az ott lézengett egy darabig a téren, de mihelyt tehette, visszaszökött. Még feltűnőbb, hogy Holló őrnagy, a zászlóaljparancsnok is távol maradt, pedig mostanáig minden kivégzésen megjelent, és nagyon ügyelt a formaságokra. Egy percre kijött a parancsnokság elé, körülnézett a templomtéren, azt mondta, hogy hideg van, és visszament, és többé nem mutatkozott. Így aztán hivatalos részről az orvoson és a szolgálatvezető őrmesteren kívül csak egy német teherautósofőr és egy altiszt volt jelen, Leicával a nyakában. Ők hozták az elítéltet Davidovkára, mert itt kellett rajta végrehajtani a német hadbíróság ítéletét. No és persze hogy itt volt még az az Ecetes nevű hajtó is, aki három liter rumért vállalta, hogy fölakasztja az asszonyt. Ecetes az első liternek már nyakára hágott, és elég bizonytalanul állt a lábán.Az asszony ott várt a fa alatt, mozdulatlanul, mintha a földhöz fagyott volna a lába. Egy könnye sem volt. Eddig úgy vettük észre, hogy az öregek halnak meg a legkönnyebben. Rémüldöznek ugyan, mintha nem értenék, hogy mi történik velük, de se nem könyörögnek, se nem sírnak, se nem sikoltoznak. Ez az asszony még elég fiatal volt, elég jó külsejű és elég jól öltözött, mégsem szólt egy panaszló szót sem. Csak állt, és égő szemmel nézte azt a kislányt, aki bemászott a teherautó alá, és onnan kukucskált kifelé. Négy- vagy ötéves lehetett. Piszkos és sovány volt, de ő is elég jó ruhákat viselt, egy kis bundamellényt, vattanadrágot, vastag pamutharisnyát és gumikalocsnit. Amikor a fiatalasszony nyakára ráhurkolták a kötelet, üde hangon, mint akit megcsiklandoztak, fölnevetett a teherautó alatt.Három perccel később az orvos zászlós megállapította, hogy beállott a halál. Hideg szél támadt, mely lassan hintáztatni kezdte a fiatalasszony testét. A lányka kimászott a teherautó alól. Egy ideig szemmel kísérte ezt a lengő mozgást, aztán, mint aki jól elmulatott valamin, de már kezdi sokallani a tréfát, fölkiabált a fára:- Mama!Akkor már egyetlen orosz sem volt a templom előtt, s a mieink közül is csak Ecetes Márton hajtó, Bíró Elek szolgálatvezető őrmester, doktor Friedrich Tibor orvos zászlós s egy Koszta István nevű tizedes, civilben az Arany Bika Szálló söntésének csaposa, aki a furunkulusai miatt már többször kérte, hogy utalják be egy hátországi kórházba. Most is úgy állt, hogy észrevétesse az orvossal a nyakán pirosló duzzanatokat. Friedrich doktor azonban elfordult tőle, és belenézett a Leica lencséjébe. A német altiszt intett a kislánynak, hogy menjen ki a képből, de az nem mozdult álló helyéből, hanem tágra nyílt, tündöklő szemmel bámult a Leicába. Talán még sohasem látott fényképezőgépet. PERPETUUM MOBILEAuspitz azt mesélte, hogy odahaza péksegéd volt a Veress Pálné utcában. Azt mesélte, hogy reggelente csak úgy a hóna alól befalt egy egykilós kenyeret. Akkor kilencvenkét kiló volt.- Mit gondoltok, most mennyi vagyok?Ezt nem tudtuk megmondani. Tény, hogy már szükségre se járt ki, ami rossz jel, és csak vizet ivott, ami még rosszabb. Folyton itta a vizet. Nem is szomjazott, csak itta, mint egy lefolyó.Az se jelent jót, hogy a ruhája tele lett tetűtojással. A tetveket csak úgy lehet féken tartani, ha az ember minden percben öldösi őket; másképp elszaporodnak, és telerakják serkéikkel a ruhavarrásokat, főleg a meleg testtájakon. Auspitznak egészen megszürkült a hónalja a tetűtojásoktól. Nem is szóltunk neki. Ilyenkor már nem segít a szó.Egy éjszaka arra ébredtem, hogy nagyon forgolódik.Azt kérdeztem:- Mondd, mit csinálsz, Auspitz?Azt mondta:- Eszem.Azt kérdeztem:- Mit eszel, Auspitz?Azt mondta:- Kérlek szépen, tetűtojást eszem. És, kérlek szépen, tetveket.Gyufát gyújtottam, de rögtön el is fújtam. Egészen közel volt már a front; cigarettázni is tilos volt éjszaka. Csak annyit láttam, hogy nyugodt az arca, majdnem elégedett. Azt mondtam neki:- Ne beszélj bolondokat, Auspitz.- Hanem megvárjam, amíg kiszívják a véremet? - kérdezte.Maximum két hétig kell kibírni, magyarázta. Márpedig, ha ő megeszi a tetűt, akkor játszva kibírja ezt a két hetet, mert nem megy veszendőbe semmi. Minden csöpp vére, amit kiszívtak, megint visszajut a szervezetébe; vagyis se nem gyengül, se nem erősödik.- Akkor te föltaláltad a perpetuum mobilét - mondtam. Nem tudta, mi az. Mondtam, amihez nem kell energia.Ezt sem értette. Miközben a serkéket ette, megmagyaráztam a perpetuum mobilét. Később elaludtunk. Reggel megpróbáltam fölrázni, de már nem volt benne élet. EGY MAGYAR ÍRÓ DEDIKÁCIÓIMost nyílt meg a Tá. Dé. Vé. utca 7. szám alatt a nagy író, Tá. Dé. Vé. Emlékmúzeuma. Jövünk-megyünk a tágas termekben, s elgyönyörködünk e nagy realista hátrahagyott töltőtollainak, kávéfőzőinek és párttagsági könyveinek gyűjteményében. A vitrinekben láthatók barátainak, szerelmeinek ajánlott könyvei is. E dedikációk legszebbjeit adjuk most közzé:
1.Mamának és Papának                                hű gyermekük.
2.Ellának.
3.Bellának.
4.Karolinának.
5.Linának.
6.Cucusnak.
7.Mucusnak.
8.Hamara Kristóf min. tanácsosnak, hazafias hódolattal                                                          lófő Tá. Dé. Vé.
9.Biatorbágyi Blumfeld Móricnak, a nagy humanistának, a Hungária Első Gumi vezérigazgatójának, az írók bőkezű istápjának.Tá. Deutsch Vé.
10.Hamara Kristófnénak, a közép-rodéziai misszió Védnökasszonyának a megváltásra váróTá. Dé. Vé.
11.Ostorovics Kornélnak, a nagyszerű kritikusnak, a Goebbels prózája c. esszé szerzőjének!Tá. Dé. Vé.
12.Gró Etelnek                 tisztelő Tá. Dé. Vé-je,
Etelnek             Tá.
Etusnak, forró felgondolásokkal                                      Décske Vécske
Nyuszi! Máskor ne harapj!                                      Nyuszkó.(utóbbi kiradírozva, helyébe tintával beírva:)
13.Dr. Berény Aladárnak a zseniális válóperért.
14.Trenka Tivadar vezérőrnagy, hadosztályparancsnok úrnak. Innen a távolból súlyos vastagbélfekélyemmel köszöntöm a Moszkva kapuit döngető hadosztály tiszti és altiszti karát, tiszteseit és legénységét.Tá. Dé. Vé. karp. őrmester
15.Hamara Kristófné elvtársnőnek,
VI. ker. Igazoló Bizottság                                           Barátság! Tá. Dé. Vé.
16.Ostorovits Kornélnak, Az elhajlás jelei Kautsky ifjúkori műveiben szerzőjének
17.Blumfeld Móric bácsinak (Állatkert)                                a szép vizslakölykökért - Tá. Dé. Vé.
18.Hamara Kristófnak
                                 Kanadai Magyar Nemzetőr                                          Üdv! Tá. Dé.Vé.
19.Hamara Kristófnénak
Belvárosi Kutyafürdő                              Vizslám nevében Tá. Dé. Vé.
20.Ostorovits Kornélnak,
a Némely igekötő helytelen használata Sztálin prózájában bátor szerzőjének.
21.Nyuszikám, te vagy az igazi! Meg tudsz bocsátani Nyuszkónak?
22.Dr. Hajmási Péternek, a nagy urológusnak, hálás betege.
23.Dr. Hajmási Pálnak, a nagy kardiológusnak, hálás betege.
24.Ostorovits Kornélnak.Férjem posztumusz könyvét önnek ajánlom, amiért búcsúbeszédében oly szépen kidomborította meg nem alkuvó jellemét és ebből fakadó keserű üldöztetéseit.Tá. Dé. Vé.-né szül. Gró Etel*(Fenti gyűjtemény korántsem teljes. Még számos Tá. Dé. Vé. dedikáció rejtőzik közkönyvtárakban és magánszemélyeknél. Felkérem az olvasót, ha ilyenekről tud, értesítse a Tá. Dé. Vé. Emlékmúzeumot.) AZ ÖLTÖZŐBEN- Mind vannak jól - mondta tört magyarsággal a tenorista. - Nemcsak vannak jól, hanem direkt nagyon jól. És küldenek sok üdvözlet, és küldenek sok puszi.- Na, hála istennek - mondta a nagyapa.- Na, hála istennek - mondta a nagymama.- És az én Annuskám? Nem nagyon sovány?- Sem nem nagyon sovány, sem nem nagyon kövér - mondta a tenorista -, hanem éppen jó.- És egészséges? - kérdezte a nagymama.- Nagyon egészséges - mondta a tenorista.- Csak amikor nálam járt, fájt kicsit a feje, mert Genovából jöttek Milánóba, és utaztak egész éjszaka. Vagy éjszak?- Szegénykém - sóhajtott a nagypapa. - Úgy kell mondani: éjszaka.- Nem éjszak? - kérdezte a tenorista.- Nem - mondta a nagypapa. - Az egészen más.- Ne tanítsd a művész urat - mondta a nagymama. - És az én kis csillagomat? Őt is tetszett látni?- Nemcsak láttam, hanem direkt nagyon jól láttam - mondta a tenorista, miközben az öltöztetőnő ráadta a keményített csipkegallért. - A kedves lányok föltette a kisbabát az asztalomra, és kicsomagolta a pólyát, és kérte, hogy a husikáját jól csipkedjem meg.- És meg tetszett őt csipkedni? - kérdezte a nagymama. - Nagyon is - mondta a tenorista. - Hol? - kérdezte a nagymama. - A combocskáján.- Máshol nem? - kérdezte a nagymama. - És még a karocskáján.- És még? - kérdezte a nagymama.- És még a kicsi popsikáján.- Édes jó istenem - sóhajtott a nagymama, és elnézett a messzeségbe.A nagypapa halkan köhögni kezdett, s a padlót nézte. Az öltöztető kardot kötött a tenoristára, és az övébe beledugott két pisztolyt.- És aztán mi történt? - kérdezte a nagymama.A tenorista gondolkozott.- Aztán a kedves lányok bepólyálta a kisbabát, és hazautazott Genovába. Úgy mondjam, lányok, vagy úgy mondjam, lányuk?- Úgy kell mondani: lányuk - mondta a nagypapa.- Nem lányok? - kérdezte a tenorista.- Nem - mondta nagypapa. - Az mást jelent.- Ne tanítsd már a művész urat - szólt rá a nagymama. - Inkább köszönnéd meg, hogy ilyen jó hozzánk.- Én ma is magyarnak érzem magamat - mondta a tenorista. - Csak kicsit elfelejtettem magyarul.- Nagyon is szépen tetszik magyarul beszélni - mondta a nagymama. - Csak még azt tessék nekem elmondani, hogy milyen is az én kis csillagom.A tenorista gondolkozott. Az öltöztetőnő már kezében tartotta a parókát, de várt. A nagymama is várt, és a nagypapa is várt. A tenorista még mindig gondolkozott.- Szép - mondta a végén.- És milyen a szeme?- Az is szép - mondta a tenorista.- És milyen a haja?- Az is szép - mondta a tenorista.- És milyen a pofikája?- Szép - mondta a tenorista. - Szintén szép.- Édes jó istenem - sóhajtotta a nagymama, és megint elnézett a messzeségbe.Megszólalt a csengő. A tenorista fejébe nyomta szőke parókáját, elbúcsúzott vendégeitől, és nagy kardcsörtetve, sarkantyúpengetve kisietett az öltözőből. A nagymama utánaindult, mintha még kérdezni akarna valamit, de aztán visszatért az urához, aki a padlót nézte és köhögött. KORRAJZB. néni már elmúlt hatvanéves.Fia és menye tíz évvel ezelőtt kimentek Kanadába; alig-alig írnak, mindössze kétszer küldtek csomagot.Ruhái kopottasok, rég kimentek a divatból, ő maga formátlanná hízott. Mégis, minden délután kiszépíti magát, s egy szőre vesztett kékróka belépőben, magas szárú, kiferdült, fűzős cipőben egy félórácskát föl s alá sétál a város legelőkelőbb szállodája előtt.Mihelyt kilép egy magányos külföldi férfi, rámosolyog, és elég hangosan - mert közel azért nem merészkedik a kapuhoz - odakiált neki:- Nur drei Dollar!Riszáló járása, kiáltozása meglehetősen zavarón hat egy előkelő szálloda kapuja előtt, de az erre illetékesek - a portás, valamelyik rendőr vagy a járókelők - mégse mernek rászólni.Azt hiszik, valami közület. JELLEMPRÓBAA kerekes kútnál szálltam ki az autóból, mert onnan már csak száz lépés volt a gyárkapu. A gyárat hegyek vették körül, a hegyeken szőlők, erdők, irtások; az irtásokon magasfeszültségű távvezeték.Vidéken a gyárat is kutya őrzi, mint a krumpliföldeket. Láttomra azonnal dühbe gurult a kutya, habzó szájjal, kivicsorgó fogakkal, vonítva rohant ki a kapus fülkéjéből. Félúton megállt, és fejét félrebillentve, kiszemelte azt a helyet, ahol majd belém harap.Engem puli már megharapott, méghozzá barátom pulija, tiszta faj. Megálltam, és mérlegeltem, vajon hogy harap egy idegen puli, egy ilyen korcs, keverék fajzat, melynek csak kisebbik fele puli: a nagyobbik vérszomj, sértődöttség, álnokság és üldözési vágy. Néztem a pulit, s meghátráltam.Visszaültem az autóba. Amikor kiszálltam, jött a puli. Farkcsóválva jött, roggyant térdekkel. Rajongva nézett rám. Látta, hogy autóm van: fölnyújtotta fejét, hogy vakarjam meg. Megvakartam a fülét.- Korrupt féreg - gondoltam magamban.- Korrupt féreg - gondolta a puli. EGY SZOBA, VÁLYOGFAL, ZSÚPFEDÉLA nyanya az ágy szélén ült. Arca csupa bemetszés, ránc, barázda, rovás; csak a fogsora villogott fiatalon. Harminckét gyönyörű foga volt az egri SZTK-ból, vadonatúj.Kászonyné Kakas Hanna barátságosan rámosolygott, és elébe tartotta a mikrofont. Azt mondta:- Csak meséljen bátran tovább a kedves néni. Se hangosabban, se halkabban, hanem úgy; mint eddig. Ez a készülék arra való, hogy megőrizze azokat a szép régi történeteket, amiket a kedves néni mesélni szokott.- Nem kell magyarázni - szólalt meg a fiúunoka, aki egy szál klottnadrágban feküdt a másik ágyon, és egy Olcsó Könyvtár Balzacba volt belemerülve. - Már a tavasszal direktbe közvetítették a nyanyát a televízión.- Hát akkor tessék hozzáfogni - bátorította a nyanyát Kászonyné Kakas Hanna, és nekem odaszólt: - Légy szíves.Elindítottam, a magnót. A nyanya minden elfogódottság nélkül, lassú lélegzettel, alig észrevehető palócos tájszólással mesélni kezdett Kiss Puki Bálintról, az öles termetű, mindent bíró patkolókovácsról, akit a hadiki híd alatt, a folyó jegén, halálba kergetett a ludvérc.- Nem a lidérc? - érdeklődött Kászonyné Kakas Hanna.- Én ludvércnek tudom, aranyoskám.- Akkor az úgy is van. Milyenféle dolog a ludvérc, kedves néni?- Én már elég sokféle ludvércet láttam, aranyoskám. Egyszer ostorszál vékonyságút, amelyik egész üstököscsóvát vont maga után, máskor olyan kicsikéket, mint az egér farka, akkora fényecskékkel a tetejükben, mint a gyufaláng. Melyik milyen. Tegnapelőtt például majdnem akkora ludvérc rohant itt keresztül az udvaron, mint a templom tornya.- És azt a kedves néni a saját szemével látta? - kérdezte Kászonyné Kakas Hanna.A nyanya meglepetten elhallgatott, amitől összekoccantak az egri fogak. Rábámult Kászonyné Kakas Hannára.- Miért? - kérdezte aztán. - Maga talán még nem látott ludvércet, aranyoskám?- Látni éppenséggel nem láttam - mondta óvatosan Kászonyné Kakas Hanna. - Egész mostanáig azt hittem, hogy az csak a mesében van.- Hát hol dolgozik maga, aranyoskám? - csodálkozott a nyanya.- Az Eötvös Loránd Tudományegyetemen, kedves néni.- Érdekes - mondta fejcsóválva a nyanya. - Pedig az én nagyobbik unokám is oda jár. Mit is tanul Jóskánk? - fordult az ágy felé. - Sose akar az eszembe jutni.- Kibernetikát - mondta a klottnadrágos unoka, föl se nézve a Betti néni-ből. 1949Rajk László külügyminisztert, a párt régi harcosát, saját kérésére halálra ítélték.A kivégzés a kölcsönös egyetértés és bizalom jegyében folyt le, kisszámú meghívott előtt. VISSZÁJÁRÓLAZ EMBER MELEGSÉGRE VÁGYIKAmikor véget ért a délelőtti vizit, Gróh doktor, már kifelé mentében, észrevette, hogy az egyik beteg szaporán integet neki.Odament az ágyához.- Ne tessék haragudni, hogy föltartom a főorvos urat - mentegetőzött a beteg, akinek a haja a kéthetes kórházban fekvéstől egészen a válláig lenőtt. Ettől olyan külseje lett, mint az apostoloknak, különösen, ha még hozzáképzeljük ájtatosan kék szemét és pezsgődugó formájú, szelíd orrát. - Én csak az iránt szeretnék érdeklődni, hogy milyen fűtése van a doktor úrnak?- Maga kályhás, ugye, Kreibich bácsi? - kérdezte az orvos.- Az bizony. Cserépkályhája van a doktor úrnak?Gróh doktor nem válaszolt rögtön. Egy percig gondolkoznia kellett. Először is, mert nyár volt, s ilyenkor senki sem tartja észben a kályháját. Másodszor, mert olyan ember volt, aki nem sokra becsülte a civilizáció áldásait. Jól tűrte a kényelmetlenséget, hidegre nem volt érzékeny, azt ette, amit elébe raktak, lakására nem költött. Nem is volt benne se szőnyeg, se kép, de még egy árva kaktusz sem. Jellemző rá, hogy még egy cigarettafajtához sem ragaszkodott: amit a trafikban meglátott, azt megvette.- Nekem csak egy közönséges vaskályhám van, Kreibich bácsi.A kályhásnak felcsillant a szeme.- És mit szólna a főorvos úr egy békebeli minőségű termokokszhoz?- Jó nekem az is, amim van - mondta az orvos, rámosolygott a betegre, és kiment a kórteremből.Hozzá volt szokva a hálarohamokhoz. Jól sikerült műtétek után megajándékozták már hízott libákkal, díványpárnákkal, kávéval, teával, kézzel kötött harisnyával, sőt egyszer egy pár postagalambbal is. Előfordult, hogy egy beteg verset írt hozzá; a sorok kezdőbetűi fölülről lefelé összeolvasva a következő szavakat adták:Isten Áldja meg Gróh Mihály drt.A kórházi orvosoknak szűkös a fizetésük. Ennélfogva ő sem vette zokon, ha tehetősebb betegei diszkréten kezébe nyomtak egy levélborítékot. De úgy viszolygott a "természetbeni" hálaadományoktól, hogy amikor Kreibich bácsi újabb célzásokat eresztett meg a kályháról, határozottan kijelentette:- Köszönöm, Kreibich bácsi, egyrészt azonban nincs szükségem arra a termomicsodára, másrészt pedig nem akarom, hogy maga költségbe verje magát.A kályhás izgatottan fölült, és kidugta bütykös lábfejét a takaró alól.- Félre tetszett érteni - mondta. - Egy valamirevaló termokoksz nyolcezer forintba kerül, főorvos úr. Én a kályhát nem ajándékba akartam adni, hanem úgy gondoltam, hogy önköltségi áron megcsinálnám a főorvos úrnak.- Ne fáradjon, Kreibich bácsi - mosolygott Gróh. - Én úgyszólván csak aludni járok haza. Minek nekem egy ilyen drága kályha?- Tudja a főorvos úr, hogy mi az a termokoksz?- Nem én.Kreibich bácsi ágas-bogas lábának öregujja erre rángatózni kezdett.- Még nem is látott termokokszot?- Még nem.Kreibich bácsi, akinek hasából másfél méter vékonybelet vágott ki Gróh, még három hétig feküdt a kórházban. Ezalatt megtörte vagy jobban mondva: megőrölte az orvos ellenállását. De nem érvekkel győzte le. Amikor Gróh doktor megrendelte a kályhát, még mindig meg volt győződve róla, hogy számára haszontalan holmira pocsékolta a pénzét. Kreibich bácsi nem az érveivel, hanem a szenvedély erejével győzött. Mert Kreibich bácsinak a termokoksz volt a szenvedélye.Számon tartotta, hány budapesti családnak rakott már termokoksz kályhát. Ezekkel a családokkal évekig tartotta a kapcsolatot, valahogy úgy, mint egy apa, aki szép stafírunggal adta férjhez a lányát. El-eljárt hozzájuk, felpiszkálta a tüzet, megveregette a kályhát, és bizalmasan ráhunyorgott a háziasszonyra. Mindenütt szívesen látták. Kérésére többen felhívták telefonon Gróht (egy postatisztviselő, egy világbajnok, egy opera-énekesnő), gratuláltak neki a tervezett kályhához, és meghívták, látogassa meg egyszer az ő termokokszukat. Az orvos érezte, hogy ha tovább makacskodik, köztiszteletben álló személyek dühét zúdítja magára. Egy okkal több, hogy megcsináltassa a kályhát.Lakása - a Gellérthegy északi lejtőjén - két hónapig lakhatatlan volt. Kreibich bácsi telerakta csempével, vasalkatrészekkel, tróglikkal, japánerekkel, téglaporral és piszokkal. Ezt Gróh föl sem vette. Életében az otthona alárendelt szerepet játszott. Szerette a hivatását. Sokszor vacsoraidőig dolgozott az osztályán. Minden második estéjét a főnökénél töltötte, Warga adjunktusnál, aki szintén agglegényember volt, s az egyik kórházi orvoslakásban lakott. A közbeeső estéken vagy éjszakai ügyeletet vállalt, vagy pedig nőismerőseit látogatta meg. Mint semmi másban, a párválasztásban sem volt válogatós. Négy-öt nőnek udvarolt egyszerre, főképpen, mert mindegyik egyformán kedves volt hozzá, s ő nem bírta magát rászánni a szakításra. Jellemző rá, hogy még a keresztnevüket sem tudta megjegyezni, és ezért mindegyiket így szólította: "Anyukám".Már jól benne jártak a fűtési idényben, amikor Gróh doktoron először látszott valamilyen változás. Warga adjunktusnak egy este szemet szúrt, hogy barátja sűrűn nézegeti az óráját.- Mi az? Randevúd van? - kérdezte.- Á - legyintett Gróh. - Rá kéne rakni a kályhámra.Az adjunktus rábámult. Gróh pedig kirohant telefonálni, s amikor visszajött, paprikavörösre gyúlva szidta a szomszédnőjét, egy lompos boszorkányt, akinek ő rendszeres havidíjat fizet azért, hogy esténkint egy fél vödör kokszot tegyen a kályhára.- Ha nem jut eszembe telefonálni - méltatlankodott -, megint elfelejtette volna az a vén csoroszlya.- Hát aztán? - csodálkozott Warga. - Hát nem idebent alszol?- Ehhez te nem értesz - mondta fensőbbségesen mosolyogva Gróh doktor. - Ez egy valódi termokoksz.Alig figyelt a barátjára. Látogatásai idővel megritkultak, aztán teljesen megszűntek. A sebészeten észrevették, hogy Gróh kezdi hazahordani a betegektől kapott hímzett díványpárnákat. Ugyanakkor rézkarcokat vásárolt, s kéz alatt egy szőnyegre is szert tett. Ekkoriban már majdnem minden estéjét otthon töltötte; üldögélt, olvasott, rádiózott, vagy pedig nekivetette hátát a kályhának, és melegedett.Nőismerőseit is kezdte elhanyagolni. Az egyiket, aki nagyon ragaszkodó volt, egy este meghívta lakására. Amikor beléptek, a leány örömmel kiáltott fel:- De jó meleg van nálad!- Azt elhiszem - büszkélkedett Gróh. - Csak nézd meg jól, miféle kályha ez, anyukám.Átkarolta a lányt, odavonta a kályhához. Elmagyarázta, hogy ősszel megrakják benne a tüzet, s az nem alszik ki többet tavaszig... - Hát azt tudod-e - kérdezte -, mennyit fogyaszt ez a kályha? Tizennyolc mázsát, ősztől tavaszig!- Az sok vagy kevés? - kérdezte a vendég.Gróh elengedte a lányt. Hűvösen bánt vele egész este. Szép is volt, okos is volt, de neki mégis elment tőle a kedve... Nem is hívta többet. Néhány balul sikerült kísérlet után elhatározta, hogy a többiekkel is szakít. Otthon ülő ember lett belőle. És emberkerülő.Elajándékozta operabérletét. Ha tehette, nem vállalt éjszakai ügyeletet. A kórházból egyenesen hazasietett. Előfordult, hogy délben taxit hívott, hazament, néhány percre nekivetette hátát a kályhának, s aztán megnyugodva tért vissza a kórházba.A kályha hibátlanul működött. Keveset fogyasztott. Egyenletes meleget adott. Sosem aludt ki benne a tűz. Egyszóval: tökéletes volt, oly tökéletes, hogy Gróh doktornak néha furcsa gondolatai támadtak. Például, hogy semmiféle élőlény - beleértve önmagát is - nem lehet olyan tökéletes, mint egy termokoksz.Lassankint minden csínját-bínját kiismerte. Rájött, hogy ha növeli a huzatot, akkor melyik cserépsor adja ki először a meleget. Bele-belenézett az aknába, ahol cseresznyepirosan izzva roskadt lefelé a koksz, és halkan, mint egy izzó szú, percegett... Milyen csodálatos! - gondolta ilyenkor Gróh. - Belül forró, mint egy vashámor, kívül langyos, mint egy asszonyi test. S ilyenkor kísértést érzett, hogy megcsókolja a kályhát.Február végén beteget jelentett. Attól kezdve hol bejárt, hol otthon maradt. Nem volt semmi baja, csak nem vágyott elmenni a finom meleg szobából. Egy ilyen napon sürgönyzött Kreibich bácsinak, hogy másnap este látogassa meg.A kályhás belépett. Felpiszkálta a tüzet, megveregette a kályha oldalát, sőt még a fülét is rátapasztotta, mint amikor az orvos ellenőrzi a tüdő működését.- Jól szuperál, főorvos úr? - kérdezte aztán.- Nagyszerűen - mondta Gróh. - De én más miatt hívattam magát. Rájöttem valamire, Kreibich bácsi.A kályhás várakozásteljesen nézett rá. Gróh nekitámaszkodott a kályhának. Megvárta, míg át nem járja a meleg.- Mostanáig - mondta aztán - az emberek nagy házakat építettek, és minden szobában raktak egy kályhát. Nem lehetne fordítva csinálni, Kreibich bácsi?- Hogy fordítva? - kérdezte a kályhás.- Nagy kályhákat kéne építeni - mondta ábrándozva Gróh -, s a nagy kályhákba kicsi házakat... Mit szól hozzá, Kreibich bácsi?- Így első hallásra kissé szokatlanul hangzik - mondta némi gondolkodás után a kályhás. Hiába marasztalta az orvos, nemsokára elköszönt és hazament.Másnap Gróh doktort a kórház sebészetéről szép csendben átvitték az elmeosztályra. Azóta ott él. Nem bánt senkit, és őt sem bántja semmi. Hátát a falnak veti, és szelíd mosollyal néz a semmibe. ROSSZ ÁLOMA lakó - Kirch Kálmán hegesztő - éjjel háromkor ért haza. Kifizette a taxit, becsöngetett. A házmester nem jött. Fölmarkolt egy csomó havat, és homlokához nyomta. Be volt csípve. Hűtőzködött. Újra csöngetett.A házmesterben benne maradt a soron következő horkolás. Szájába, mint egy keserű íz, föltódult a düh. Gyűlölte az embereket. Gyűlölte a lakókat, kiváltképp a későn járó hegesztőt; imáiban gyakran kívánta fejére a rosszat. Sokat imádkozott, mert egy olyan szekta tagja volt, mely nem fogadott el mást, mint az evangéliumot, és a szombatot ülte meg a vasárnap helyett.Kirch nem ismerte a házmesterben dúló szenvedélyeket. Az Erzsébet-hídon dolgozott mint délutános. Utána beült egy kis büdös zenés helyre, és megivott három dupla szatmári szilvát. Három dupla szatmári szilva után az ember már mindenkit szeret. Így köszönt:- Jó estét, aranyos Hornák úr.- Dögölj meg, büdös, lábszagú disznó - válaszolta a házmester nem túl hangosan, úgyhogy elment köszönés helyett.Ha éjfél előtt csöngették fel, még csak elaludt valahogy. Szerencsére itt, az új lakótelep legújabb házaiban, csupa korán kelő lakott, munkás- és tisztviselőcsaládok. Csak ez a disznó verte őt fel minden hajnalban részegen. Ilyenkor már csak elkábulni tudott, elaludni nem. Halkan párnájába dünnyögte, mint egy altatódalt: "Dögölj meg, taknyos, szőke disznó, dögölj meg."Kirch leküldte a liftet, bement a lakásába, és pizsamára vetkőzött. Állandóan mámoros volt egy kicsit. Négy-négy hegesztő bontotta a hidat, három műszakban. Aki lentről nézte őket, frászt kapott, ezért aztán a legtöbbet fizették nekik, amennyit csak a bérskála engedett. De ők odafönt, az éjszaka szívében, nem érzékelték a veszélyt. Nem is volt alattuk mélység, csak fölöttük volt magasság. A kék fénnyel besugározták egész Budapestet; ha akarják, hozzáhegesztik a földhöz az eget... A nők mindjárt libabőrösek lettek, ha megtudták, hol dolgozik: ez is tetszett Kirchnek. Különben is csak azt csinálta, ami jólesett neki, és minden, ami jólesett, megmámorosította egy kicsit.Kinyitotta az erkélyajtót. Kilépett az erkélyre. Nagyot lélegzett. Nagyot nyújtózott. A levegőnek hó- és malterszaga volt, s a hónak meg a malternak még egy kis külön szatmári szilva szaga is. A szagkeverék olyan jól esett Kirchnek, hogy egy lépést előrelépett.A semmiben állt. Az erkélykorlátok még nem készültek el. A kapualjban lógott ugyan egy cédula: "Az erkélyre kilépni szigorúan tilos" - és Kirch mindennap elolvasta ezt a cédulát, mégsem tudta, mi van odaírva, mert ösztönösen irtózott minden tilalomtól. Csak azt vette tudomásul, ami jólesett. Minthogy a téli szellő frissessége jólesett, még egy lépést tett előre. Aztán még egyet. Aztán lezuhant.Két emelet, plusz a magasföldszint. Kirch sokáig és jólesően zuhant. A szél úgy átfújt pizsamáján, hogy szinte meztelennek érezte magát. Csinált egy szaltót, aztán belezuhant egy hókupacba. A hó magasra felkúszott pizsamája szárába. Kirch csiklandós volt. Felnevetett. Aztán kievickélt a buckából, leverte lábszáráról a havat, és újfent becsöngetett.Hornák úr felrezzent, de még sokáig feküdt hasmánt, a sötétbe meredve. Dühe rögtön fellángolt, abban a hiszemben, hogy hátha a hegesztő csönget, de mindjárt ki is aludt, mert eszébe jutott, hogy az a részeg disznó már hazajött. Kimászott vackából. Hálóingre nadrágot húzott, rá a télikabátot, arra a sált. Kicsoszogott. Mikor a kapuhoz ért, szeme kidudorodott, hideg állt a hátába, ereiben megaludt a vér.- Jó estét, aranyos Hornák úr - köszönt a hegesztő.Beszállt a liftbe. A lift búgásától nem hallotta, hogy Hornák úr eszelősen ordítozik az utcán, letépi magáról a sált, a kabátot, a nadrágot és végül a hálóinget. A mentők pokrócba csavarva vitték be az ideg- és elmeklinikára, ahol mély álomba merült, miközben erősen dobálózott, és csikorgatta a fogát. Amikor e sorokat írjuk, még nincs eszméletén. ITÁLIAAz olasz karmester, miután végigvezényelte az Álarcosbál-t, nekivágott a pesti éjszakának. Hajnaltájban egy hölgyet invitált asztalukhoz, akivel már több ízben táncolt.A vendég művész - a tolmács közbenjárásával - egy ideig udvarolgatott, aztán zsebébe nyúlt, elővette pénztárcáját, és rátenyerelve, várakozásteljesen nézett a tolmácsra.Emez néhány szót váltott a hölggyel.- Cinquecento - mondta aztán a karmesternek.- Trecento - mondta a vendég, mert sokallotta az összeget.- Quattrocento - ajánlotta végül a tolmács.Ebben megegyeztek. VALLOMÁSMindenki ebédel.Hanyatt fekve süttetem magam a napozóban, mely mélyen bele van építve a Balatonba. Nem messze tőlem, törökülésben, kisportolt, magasra nőtt fiú s egy nagyon barnára sült lány, fejét a fiú ölébe hajtva. Más senki. A lány behunyja szemét, mert a déli napfényt mint egy nagyító tükör veri vissza a víz.A tó csöndes, csak alattunk, a napozó cölöpei közt szöszmötöl a víz. Más zaj nincs. Hogy meg ne halljam, fojtott hangon beszélget a fiú meg a lány.Szóról szóra:- Egyszóval, hol sült le így? - kérdi a fiú.- Nem mondom még egyszer - válaszolja a lány.- Kérem szépen.- Úgyis elvicceli.- Isten bizony, nem viccelek.- Már mondtam, hogy a villanytelepi strandon.- Egyszóval, ez egy villanysülés?Nevetnek. A fiú jobb keze öt ujja végigszalad a lány karján, súlytalanabbul, mint egy madár árnyéka a vízen. A lány elhúzza a karját. A fiú újra végighúzza rajta a kezét. A nevetés elül.- Képzelem, micsoda strand az - mondja a fiú.- Nagyon szép strand - állítja a lány.- Csak gyerekek járnak oda?- Inkább csupa felnőtt. Mindjárt mély a víz.- Meddig ér magának? - duruzsol a fiú.- Ki is van írva: Csak úszóknak.- Egyszóval eddig ér? - dünnyög a fiú.A lány hasa meztelen. A fiún is csak egy gyermekarasznyi fecskenadrág van, a lányon még annak is csak kicsinyített mása, egy kék kendőcsücsök az ágyékára kötve s két kis sapka a mellein. Nem is ruha ez, csak borogatás. Lefejti hasáról a fiú tenyerét, erre az bal kézzel átfogja a lány csuklóját, a lány szabadon maradt keze a fiúét, s úgy összegabalyodik a kezük, mint a szabadfogású cselgáncs birkózásban. Csakhogy ők oly szelíden birkóznak, ahogy egy újszülött kapkod kezével a lába, lábával a keze után; az a négy kéz, vélnéd, egyetlen testnek a tartozéka.S halkan, galambi hangon nevetnek. Aztán megint elül a nevetés.- Egyszer megnézem azt a strandot - mondja a fiú.- Úgyse nézi meg - mondja a leány.- Ha mondom.- Úgyse.- Isten bizony - mondja a fiú.- Hogy kell odamenni?- A villanytelepnél egy kicsivel tovább. Az van kiírva: "Augusztus Huszadika Strandfürdő."- Nem értem - mondja a fiú, s mintha nehezülne a hangja.- Mit nem ért? - kérdi a lány, ő is lassabban, nehezen csordulón.- Villanytelepinek hívják?- Villanytelepinek.Jobb vállán pihen a fiú keze. Nem pihen; lassan elindul lefelé.- És Augusztus Huszadikának?- Az a neve.- Egyszóval, ez a keresztneve.Ezen megint nevetnének, de valahogy nem akar világra jönni ez a nevetés, mert a fiú keze becsúszott a fürdőtrikó alá, és ott marad. A leány behunyt szemmel, tétován keresi a fiú kezét, de nem tudja eltávolítani onnan, ahová befészkelte magát. Ezek pontosan egymásba szabottak, a férfitenyér és a női mell.- Villanytelepi? - kérdezi a fiú rekedten.- Villanytelepi - mondja rekedten a lány.- És Augusztus Huszadika - mondja rekedten a fiú.- Augusztus Huszadika - mondja rekedten a lány. MINDIG VAN REMÉNY- Egy kripta különben sem olcsó - közölte a tisztviselő. - A legkevésbé a főútvonalon.- Nem kell neki a főútvonalon lenni - mondta az érdeklődő. - Az a fontos, hogy betonozva legyen.- Betonozva? - hökkent meg a tisztviselő. - Szokatlan, kérem. De azért lehet.Félretette a gépelt árjegyzéket. Egy blokklapon gyors számvetést csinált; a betonozott kriptának, sírkő nélkül, a mellékútvonalon is elég borsos volt az ára. Az érdeklődő azonban kijelentette, hogy nem baj.Rágta a körmét. Gondolkozott.- Továbbá - mondta -, kell bele egy cső.- Miféle cső? - kérdezte a fekete ruhás tisztviselő.- Magam sem tudom. Mint egy kémény. Mint egy kürtő. Mint a hajókon. Vagy amilyen a borospincékben van.A mérnök, akit a tisztviselő odahívott, elég lassú észjárású volt. Kétszer is elmagyaráztatta magának a dolgot, s még utána is csak hümmögött.- Ha szabad megkérdezni - kérdezte -, miből legyen az a cső?- Azt már önöknek kellene tudni - mondta kissé türelmét vesztve az érdeklődő.- Palából jó lesz? - kérdezte a mérnök. - Vagy inkább kitéglázzuk? Vagy legyen egyszerűen valamilyen fém?- Ön mit ajánl? - kérdezte az érdeklődő.- Én semmit sem értek az egészből - mondta a mérnök. - De a legkézenfekvőbb volna a pala.- Legyen pala - mondta az érdeklődő, és mélázva nézte a nehéz felfogású mérnököt. - Továbbá - mondta aztán -, be kellene vezetni a villanyt.- A villanyt? - bámultak rá mind a ketten. - Minek oda villany?- Jó kérdés - mondta bosszúsan az érdeklődő. - Hogy ne legyen sötét. AZ ÚJ LAKÓ- Te ilyen ember vagy? Kezdem megbánni, hogy hozzád kötöttem az életemet!Szomszédaim - valami Románék vagy Révészék - még csak egy hete költöztek be. Szerencsére se gyerekük nincs, se porszívójuk, se padlókefélőjük. Még névtáblájuk se. Csak televíziójuk.- Te beszélsz? Azt mondják, német tisztekkel jártál vacsorázni.Este hat óra tájban érkeznek haza; ma is, mihelyt megjöttek, bekapcsolták a televíziót. Az én teakonyhám és az ő szobájuk fala közös. Lassú lángon felteszem melegedni a krumplipürét.- Rólam mindenki tudja, hogy a nyilas házparancsnok három kereszttel megkrétázta az előszobaajtómat...Lassan keverem a krumplipürét.A takarítónő (Berta néni) hetente kétszer jön, és akkor két napra előre megfőz. Mielőtt elmenne, mindent a számba rág, mint egy kisgyereknek. Itt a hideg hús, azzal az író úrnak semmit se kell csinálni. Itt a savanyúság, azzal se. Csak ezt a krumplipürét kell megmelegíteni... Tessék utánam mondani, mert az író úr mindent elfelejt. Ne féljen, Berta néni, nem fogom elfelejteni. De csak lassú lángon. Csak lassú lángon, Berta néni. És tetszik majd keverni? Majd keverem. Mivel tetszik keverni? Kanállal. Fakanállal? Fakanállal. És lassú lángon, író úr. Lassú lángon, Berta néni. Köszönöm szépen. Isten vele.- Húsz éve hazudsz a világ szemébe!- Vigyázz! Ha túlfeszíted a húrt, megkeserülöd!Lehet, hogy nézni jó egy ilyen antifasiszta szerelmi drámát, de itt, a teakonyhában úgy hangzik, mint valami veszekedés. Sajnos, a krumplipürét nem lehet itt hagyni. Minél melegebb lesz, annál sűrűbben pöfög.- Nekem te hiába játszod a mártírt! A saját keresztlányát ki jelentette föl?- No, mondd csak! Halljuk! Erre kíváncsi vagyok!Mindjárt kész leszek. Most már nemcsak pöfög. Most már lő.- Ha tudni akarod, nekem bizonyítékaim vannak!- Ezt mindenki mondhatja.- Hát akkor tessék, ide nézz...Odaát valami nyikorog, talán egy fiókot húznak ki... Aztán lábdobogás hallatszik át, dulakodás, hörgés. Egy női hang - nyilván a németek szeretője - felsikolt.- Segítség! Megöl!Egy lövés. Egy elzuhanó test puffanása. Még egy lövés, aztán végre csönd. És meleg a krumplipürém.Szomszédaimnak még a névtáblájuk se volt kitéve. Másnap, harmadnap mindenki, aki őket kereste, tévedésből énhozzám csöngetett be. A rendőrség, a tisztiorvos, újságírók és fotográfusok... Nem is volt nekik televíziójuk. A férfi - akit se Románnak, se Révésznek, hanem Rónainak hívtak - enyhítő körülmények figyelembevételével nyolcévi börtönt kapott.Most csönd van a szomszéd lakásban. PÁRIZS, ISTEN HOZZÁD!A kofferem nehéz volt, de azért lecipeltem a Rue des Écoles-ig. Ott fogtam egy taxit.- A Gare de l'Estre - mondtam a sofőrnek.Még volt időm. A vasútnál rossz lett volna várni.- Én most hazautazom - mondtam a sofőrnek. - Nem iszik velem egy búcsúpoharat?- Nekem csak fél gyomrom van - mondta a sofőr.- Egy pohár fehér bor azért nem árthat.- Tudok egy helyet - mondta a sofőr.Koccintottunk, felhajtottuk a bort. Ő is rendelt egy rundót. Mialatt vártunk, megkérdezte:- Hová utazik?- Budapestre.- Milyen ország az?- Magyarország.- A németek mellett vagy a németek ellen?- A németek mellett.- Nem ideális - mondta.- Egy csöppet sem - mondtam.A tulajdonos odahozta a bort.- A minisztereket kéne kiküldeni a frontra - mondta a sofőr egy kis tűnődés után.- Bizony - mondtam. - Akkor meggondolnák.Fizettünk, elindultunk. A Gare de l'Est lépcsőin ő vitte fel a kofferemet. Aztán kezet nyújtott.- Engem a gyomrom miatt kiszuperáltak - mondta.- Nagy szerencse - mondtam.- Magának nincs valami betegsége?- Nekem nincs.- Nem baj - vigasztalt. - Két hónap alatt megverjük a németeket.- Hát, remélem.- Talán még látjuk egymást egyszer - mondta.- El se bírom hinni - mondtam.- Akkor megint iszunk egy pohárral - mondta.- Azt elhiszem - mondtam.- A viszontlátásra - mondta.- A viszontlátásra. VÁLTOZATOKNÉHÁNY PERC KÜLPOLITIKAMár végigjártam a környék tüzelőtelepeit, elmentem a csúszdára is, de eredménytelenül. Manapság minden beszerzés nehéz. Aztán valaki ajánlott egy külvárosi pincét, melynek életrevaló és mozgékony vezetője állítólag bármilyen tüzelőfajtát elő tud keríteni, föltéve, hogy az ember visz egy kis rumot.Venni se kellett; volt otthon rumunk, méghozzá valódi kubai. Megtaláltam a pincét, ahová nyolc lépcsőn kellett lemenni. Még félúton se voltam, aktatáskámban a rummal, amikor lentről felkiáltott egy férfi:- Német demokratikus brikettünk nincs!Lementem, köszöntem, kipakoltam a rumot a szénporos bádogasztalra.- Arra nekem nincs is szükségem - mondtam.- Hanem mit tetszik parancsolni? - érdeklődött a vezető, egy futó pillantást vetve a rumra.- Én egy kis hasadóanyagot szeretnék venni - mondtam.Eddig akármerre jártam, mindenütt kerek perec megmondták: nincs. De ő közelebb lépett a rumhoz, elolvasta a feliratot, elnézte a címkére rajzolt cukornádat, aztán így szólt:- Hát egy kis uránszurokércet talán össze tudok kaparni.Ezen nevetni kellett.- Maga jópofa! - mondtam neki. - Mit képzel rólam? Hogy majd otthon, egy teakonyhában nekiállok házilag dúsítani?Fogtam a rumosüveget, visszaraktam az aktatáskába, amitől a szenes mindjárt engedékenyebb lett.- Nem kell azért rögtön elrohanni. Szíveskedjék pontosan elmondani, mi tetszik, és aztán majd meglátjuk, mit lehet csinálni.Mintha nem tudná - gondoltam -, de azért szép türelmesen elmagyaráztam, hogy a szokásos atomtöltetre, vagyis nagy tisztaságú uránium 233 izotópra van szükségem.- Persze, ha nincs - tettem hozzá -, akkor egy kis plutónium 239 is megteszi.Újra elővettem a rumot, és visszatettem a szénporos bádogasztalra. Nem szóltam semmit. Szólni ő se szólt, csak hátravitte az üveget, és betette egy rozoga iratszekrénybe. Minek annyit beszélni? E némajátékkal kölcsönösen elmondtuk egymásnak, hogy az ügyletet nyélbe ütöttük, most már csak a forma kedvéért akadékoskodott a szenes.- Ha szabad kérdeznem - érdeklődött -, hordozórakétája már van?- Van - mondtam kurtán.Nem mentem bele a részletekbe. Ha elmondanám, mennyi utánjárásomba került, amíg rátaláltam arra a bizonyos csillaghegyi kisipari szövetkezetre, ahol - persze nem egy üveg rum, hanem egy angol mechanikás pianínó és hat vég lepedővászon szétosztogatása árán! - nagy nehezen összefusiztak egy közepes hatósugarú rakétát, ezzel csak fölverném a hasadóanyag árát. Számításom bevált. A szenes meglepően olcsó árat mondott, s én leszámoltam a pénzt a bádogasztalra.- Valami edényt hozott? - kérdezte.- Nincs nálam semmi.- Akkor két forint üvegbetétet kérek.Kifizettem az üvegbetétet.- Dugója nincs? - kérdezte.Dugóm se volt.Felsóhajtott. Aztán széthasított egy újságlapot, összecsavarta, s úgy-ahogy bedugaszolt vele egy piszkos parádi vizes üveget. Abból a rozzant szekrényből vette elő, ahova a rumot dugta az előbb.- Becsomagoljam?- Nem szükséges - mondtam.- Legyen máskor is szerencsém - mondta a szenes, és előzékenyen felkísért a lépcsőn. Ott megkérdezte:- Remélem, békés célokra szolgál?- Az csak természetes - mondtam.- Csak mert olyan nagy viccmesternek látszik - mondta, és tréfásan megfenyegetett az ujjával. HÍREK ÉS ÁLHÍREKSzenvedélyes hírlapolvasó vagyok. Reggelente örömmel veszem kézbe a friss újságot, és átolvasom elejétől végig.Minek szól ez az érdeklődés? Mindannak, ami tegnap óta történt, az öt világrész eseményeinek. Minthogy ezt a kívánságot százmilliók osztják, kialakult egy mindent behálózó hírszolgálati szervezet.Kábelek, riporterek, képtávírók, telsztárok, szerkesztőségek, nyomdák ontják az érdekesnél érdekesebb híreket. Mindez óriási összegeket emészt föl. A minap rájöttem, hogy erre semmi szükség.Hogyan született meg bennem ez a felismerés?Egy hónapot töltöttem külföldön. Hamarosan hiányozni kezdett a reggeli újságolvasás. A második hét végén kezembe akadt egy régi pesti újság, melybe a villanyplatnit csomagoltuk. Kicsomagoltam, elolvastam. Olvasás közben azon kaptam magam, hogy a régi hírek ugyanolyan érdekesek, mint a frissek.Ez a tapasztalat elgondolkoztatott. Ha a régi híranyag semmivel sem unalmasabb, mint az új, akkor talán az sem fontos, hogy amit elolvasok, megtörtént-e, vagy sem. Lehetséges, hogy kíváncsiságom beéri álhírekkel is.Próbát tettem. A próba sikerült. Az alábbiakban ismertetek néhány érdekes hírt, amelyet néhány óra leforgása alatt, minden különös fáradság nélkül, az ujjamból szoptam. Remélem, hogy ezek a meg nem történt események olvasóim kíváncsiságát is kielégítik. Ez igen nagy jelentőségű esemény lenne.
AZ ÖT VILÁGRÉSZ ESEMÉNYEIBICIKLIZNI TANUL A PÁPAA katolikus egyház feje, orvosi tanácsra, minden reggel körbekerékpározza a Szent Péter-székesegyház előtti hatalmas térséget. Útjára, orvosán kívül, csak hat svájci testőr kíséri el, akik erre az alkalomra a nehézkes sisak helyett fehér bukósisakot viselnek. Róma népe és a számos utas és zarándok térden állva nézi végig a szentatya reggeli testgyakorlását.
HALÁLT OKOZÓ RÓSEJBNIÖzv. Kovács Lőrincné óbudai nyugdíjas az este rósejbnit sütött vacsorára. Alighogy az elsőt megette, gyomrához kapott és meghalt. A boncolásnál a rósejbnin kívül egy csokor hóvirágot, egy OTP-kölcsönnel vásárolt KIJEV fényképezőgépet és a Rozsdatemető c. regényt találták meg az idős asszony gyomrában. Az orvosok véleménye szerint ezek az oda nem való tárgyak is szerepet játszhattak Kovácsné szerencsétlen halálában.
MAGYAR A VILÁGŰRBENMeg nem erősített hírek szerint Conrad százados, a Gemini IV. amerikai űrhajó másodpilótája magyar származású. Apja, akit Konrádnak hívtak, Szabadbattyánból vándorolt ki "a hárommillió koldus" Magyarországáról. Conrad százados a légierőknél szolgált, ma is jól beszél magyarul, s hosszú űrutazása során a "Mon amur, mon amur, szívemben te vagy az úr" kezdetű régi magyar slágert dúdolta, melyet még édesapjától tanult.
MEGETTE A SAJÁT LÁBÁTMendelényi Géza, a Tej és Tejtermék Fölvásárló Központ előadója, kispesti háza kertjében csontig leette a húst saját bal lábáról. Tettének oka: hivatali bosszúságok.
ÚJFAJTA DINNYEBETEGSÉGReme Béláné, a kiskorpási Szabadság Termelőszövetkezet tagja, mára virradó éjjel halk jajgatásra ébredt. A lelkiismeretes növényápoló, a hang után sietve, a szövetkezet veteményesében egy nyöszörgő görögdinnyét talált, melyet a mentők még az éjszaka folyamán beszállítottak a járási kórházba.Bodrogi főorvos, a sebészeti osztály vezetője lemondta tervezett jugoszláviai IBUSZ-utazását, amikor értesült róla, hogy a dinnye a téesz tulajdona. Valószínű, hogy műtétre kerül sor. A kórház telefonja állandóan szól, mert a környékbeli szövetkezetek érdeklődnek a beteg hogyléte felől.
GYŰJTŐ VAGY VALUTAÜZÉRA bíróság ezer forint pénzbírságra ítélte Szederjesi Szabó József clevelandi illetőségű, magyar származású állampolgárt, aki a budapesti kapualjakban egy kofferre való "A lift működik" feliratú táblát lopkodott össze. Szabó azzal védekezett, hogy nem akart üzérkedni. A táblákat a saját céljaira szedte össze, mert maga is furcsaságokat gyűjt.
FELLENDÜLÉS A SPORTSZERIPARBANTegnap nagy meglepetés érte a Dél-dunántúli Mélyfúró Vállalat tapasztalt olajkutatóit. Amikor a süttőlapockai fúrótoronnyal elérték a 2200 méteres mélységet, hirtelen erős gázömlést észleltek. A földgázkitörést azonban nem a várt kőolaj föltörése követte: olaj helyett töméntelen mennyiségű teniszcipők lövelltek az ég felé. A Duna Cipőgyár minőségi ellenőrei azonnal a helyszínre siettek, és megállapították, hogy a föld méhéből érkező teniszcipők teljesen megfelelnek az előírásnak. Remélhető, hogy a süttőlapockai leletből nemcsak a hazai piacot tudjuk ellátni, hanem eleget tehetünk egy afganisztáni külkereskedelmi megállapodásnak is.
FORRADALMI MEGMOZDULÁS PARAGUAYBANAsuncionban, az ország fővárosában, a zsoldját keveslő 3. páncélos hadosztály az elnöki palota elé vonult. Rövid lövöldözés után elkergették Lopez Burillót, a jobboldali, amerikabarát, reakciós beállítottságú elnököt, és a haladó gondolkozású Aurelio Lapazt ültették a helyére. Lapunk zártakor a város lakossága fáklyás menettel ünnepli a reakció újabb kudarcát Dél-Amerikában.
ÚJABB FORRADALMI MEGMOZDULÁS PARAGUAYBANA zsoldjukat követelő paraguayi légierők egy ejtőernyős zászlóaljat dobtak le az elnöki palota kertjébe. Sikerült is rövid lövöldözés után elkergetni Aurelio Lapaz amerikabarát, jobboldali beállítottságú elnököt, aki alig háromnegyed órát töltött hivatalában. Az új elnök a haladó gondolkozású Lopez Burillo, akinek győzelmét Asuncion lakossága fáklyás menettel ünnepli, mely lapunk zártakor még tart.*Remélem, fenti álhírek teljesen kielégítik az olvasó szenzációéhségét. Ezzel egy csapásra fölöslegessé válna az egész hírközlő apparátus, a telsztárok, ügynökségek, kábelek és képtávírók.Tömérdek pénzt takaríthatunk meg. Még a lapszerkesztőségek dolgozóit is szélnek ereszthetjük, mert e sorok írója szerény fizetségért vállalkozik rá, hogy a hazai sajtót ellássa érdekes, frissnek tűnő és hitelesnek látszó álhírekkel. A MEGVÁLTÓDélelőtt tíz óra volt, amikor az író befejezte új drámáját. Este még két nehéz jelenete volt hátra. Átírta az éjszakát. Közben legalább tíz feketét főzött magának, és legalább tíz kilométert gyalogolt a szűk szállodaszobában alá s felezve. Most mégis olyan frissnek érezte magát, mintha nem is volna teste, olyan boldognak, mintha megszépült volna az élet, és olyan szabadnak, mintha megszűnt volna lenni a világ.Még egy kávét főzött. Lesétált a partra. Megkereste a csónakost.- Kivisz-e a vízre egy kicsit, Volentik bácsi? - kérdezte tőle.- Tessék beülni - mondta a csónakos.Borús volt az ég, de szellő se rezdült. Mint egy óriási máriaüveglap, olyan sima és szürke és csillogó volt a tó. Volentik bácsi gyors, de rövid csapásokkal evezett, ahogy a Balatonon szokás.- Mit gondol? - kérdezte az író, mikor már jó darab utat megtettek. - Ide látni még a partról?- Még ide - mondta a csónakos.Továbbmentek. Az üdülő piros cseréptetejét lassan elborították a fák. A partnak csak a zöldje, a vonatnak csak a füstje látszott.- Még most is? - kérdezte az író.- Még most is - mondta a csónakos.Csak az evezők csobbanása hallatszott; a partról már nem ért idáig a hang. Összemosódtak a házak, a kikötők és az erdők. Már csak egy ceruzavonás látszott, ahol véget ért a tó.- Még most is ide látni? - kérdezte az író.A csónakos körül nézett.- Ide már nem.Az író lerúgta a lábáról a szandált, és fölállt.- Akkor húzza be az evezőt, Volentik bácsi - mondta. - Megpróbálok egy kicsit a vízen járni. VÁLTOZATOK
A fűre lépni tilostilos a fűre lépnilépni tilos lépnilépni lépni lépnilépni tilos tilostilos tilos tilos.Tilos. EMLÉKKÖNYVBE- Ki vagy, te hosszú hajú, sudár, szép, fiatal lány?- Az én teljes nevem Vorazlicki Klára Nóra Annamária Olga, de csak úgy becéznek: Kuksi. És a bácsi kicsoda?- Az én nevem is Vorazlicki Klára Nóra Annamária Olga, és engem is Kuksinak szoktak becézni.- Érdekes. De hiszen a bácsi öreg, kopasz és jobb szeme egészen fenn van akadva... Én ezt nem egészen értem.- Tanuld meg, Kuksi, hogy nincs két egyforma Vorazlicki Klára Nóra Annamária Olga a világon.- Milyen kár!- Bizony, ez nincs másképp. VÁLASZTÉK- Jó napot, asszonyom.- Mit kíván a kedves vevő?- Egy barna kalapot szeretnék venni.- Milyen legyen? Sportos? Szolidabb? Széles karimás?- Maga mit ajánl, asszonyom?- Próbáljuk meg ezt... Könnyű, nem túl sötét, nem is túl világos. Ott a tükör, kérem.- Azt hiszem, nem áll rosszul.- Mintha a kedves vevőre tervezték volna.- Mégis, ha nem fárasztom, mutasson egy másik fazont.- Készséggel. Például ezt is nagyon merem ajánlani.- Valóban, jól áll. Nem is tudom, melyiket válasszam.- Talán egy harmadikat. Ezt nagyon sok vevőnk dicséri, és éppoly jól áll, mint az első kettő.- Igaza van. Mi az árkülönbség a három kalap közt?- Az áruk egyforma.- És a minőségük?- Merem állítani, egyik sem rosszabb a másiknál.- Hát akkor mi a különbség a három felpróbált kalap közt?- Semmi, uram. Nekem nincs is három barna férfikalapom.- Hanem hány?- Csak ez az egy.- Amit egymás után háromszor fölpróbáltam?- Igen, kérem. Ha szabad kérdeznem, melyiket választja?- Magam se tudom. Talán a legelsőt.- Azt hiszem, az a legelőnyösebb, bár a másik kettő sem lebecsülendő.- Nem, nem... De most már kitartok a legelső kalap mellett.- Ahogy parancsolja, uram. Jó napot. EGY ORSZÁGGYŰLÉSI FELSZÓLALÁSDénes Dénes, a fontos javaslatairól és közérdekű interpellációiról ismert képviselő az országgyűlés mai ülésén ismét nagy horderejű felszólalásra készült. Ehhez gyűjtött adatokat a tegnapi napon, ez járt a fejében ma is, mindjárt a reggeli ébredés után, miközben ágyában tejeskávéját itta.Ámde - talán éppen azért, mert így tele volt a feje - Csenger megye kiküldöttje valahogy fölcserélte az események egymásutánját. Ahelyett hogy először megfürdött volna, az aszály leküzdését célzó törvényjavaslatát nem a parlamentben, hanem még odahaza a fürdőszobában mondta el a feleségének és két gimnazista fiának. Családtagjai helyeselték a javaslatot.A parlamentben viszont, mint az ülés harmadik felszólalója, fölment ugyan a szónoki emelvényre, de ahelyett hogy elmondta volna örökös aszály sújtotta megyéjének szebb jövőjét ígérő interpellációját, csak meleg fürdőt vett. Beleült a kádba, fülét, nyakát, hónalját, alsótestét beszappanozta, s aztán - miután lezuhanyozott és megtörülközött - visszaült Csenger megye képviselőjének immár hagyományos helyére.Javaslatát az országgyűlés rövid vita után, melyben az illetékes miniszter is felszólalt, egyhangúan jóváhagyta, s így az törvényerőre emelkedett. (MTI) A VÉGZETValahol a Nagy Magyar Alföldnek egy kicsike tanyáján éldegélt egy család, apa, anya és két gyerek, mind pogácsakedvelők. Ha a mamának volt rá ideje, s kedvében akart járni övéinek, sütött nekik egy nagy tepsi pogácsát.Egyszer azonban liszt helyett mérges rovarirtószert gyúrt a tésztába. Ízre nem volt rosszabb, így hát jól bepogácsáztak, s reggelre meghaltak mind a négyen, az apa, az anya, a gyerekek.Negyednap eltemették őket, s aztán összejött a rokonság, meg a közeli és távolabbi szomszédok, ahogy az már illik, halotti torra. Homoki bort ittak, s hozzá a maradék pogácsát majszolgatták. El is patkoltak mind, ahányan voltak.A mentősöknek - az orvosnak, a két hordágyvivőnek meg a sofőrnek - már nem akadt dolguk. Csak fejcsóválva körüljárták azt a sok halottat, s mielőtt visszaindultak volna, megettek néhány pogácsát, ittak rá egy kis bort.Kivéve a sofőrt. Bort nem ihatott, mert vezetnie kellett, a pogácsát pedig nem szerette. De ami még ott maradt a tepsiben, azt újságpapírba csomagolva letette az ülése mellé, hogy kárba ne vesszen. Jó lesz az még, gondolta, valakinek.És most viszi! BALLADA A KÖLTÉSZET HATALMÁRÓLA körúton állt egy telefonfülke. Ajtaja sűrűn nyitódott-csukódott. Az emberek megtárgyalták ügyes-bajos dolgaikat, fölhívták a lakáshivatalt, megbeszéltek egy találkát, pénzt kértek kölcsön a barátaiktól, vagy féltékenységükkel gyötörték kedvesüket. Egy idős asszony, miután visszaakasztotta a hallgatót, egyszer nekidőlt a készüléknek, és sírt. Ilyen eset azonban csak ritkán fordult elő.Egy napsütéses nyári délutánon a fülkébe lépett a költő. Fölhívott egy szerkesztőt, és így szólt:- Megvan az utolsó négy sor!Egy piszkos papírszeletről felolvasott négy verssort.- Jaj, milyen leverő! - mondta a szerkesztő. - Írd át még egyszer, de sokkal derűsebben.A költő hiába érvelt. Hamarosan letette a hallgatót, és eltávozott.Egy ideig nem jött senki, a fülke üresen állt. Aztán megjelent egy javakorabeli asszony, feltűnő kövér termettel, feltűnő nagyságú keblekkel, nagy virágos nyári ruhába öltözötten. Ki akarta nyitni a fülke ajtaját.Az ajtó nehezen nyílt. Először nem is akart kinyílni, de aztán hirtelen kivágódott úgy, hogy valósággal visszalökte az utcára a hölgyet. A következő kísérletre az ajtó olyan módon válaszolt, hogy az már rúgásnak is beillett. A hölgy hátratántorodott, és nekiesett a postaládának.Az autóbuszra várakozó utasok odacsoportosultak. Kivált közülük egy aktatáskás, erélyes fellépésű férfi. Megpróbált benyitni a fülkébe, de olyan ütést kapott az ajtótól, hogy hanyatt esett a kövezeten. Mind többen és többen gyűltek oda, megjegyzéseket tettek a fülkére, a postára és a nagy virágos hölgyre. Egyesek tudni vélték, hogy magas feszültségű áram van az ajtóban, mások szerint a nagy virágos hölgy meg a cinkosa el akarták rabolni a készülékben lévő érméket, de idejében lefülelték őket. A fülke egy ideig némán hallgatta oktalan találgatásukat, aztán megfordult, és nyugodt léptekkel elindult a Rákóczi úton. A sarkon éppen pirosat jelzett a lámpa, a fülke megállt és várt.Az emberek utánanéztek, de nem szóltak semmit; minálunk semmin sem csodálkoznak, legföljebb azon, ami természetes. Megjött az autóbusz, elvitte az utasokat, a fülke pedig vidáman ballagott végig a Rákóczi úton a verőfényes nyári délutánban.Nézegette a kirakatokat. Elácsorgott a virágüzlet előtt, egyesek látták bemenni egy könyvesboltba, de lehet, hogy összetévesztették valaki mással. Egy mellékutcai italboltban felhajtott egy kupica rumot, aztán végigsétált a Duna-parton, és átment a Margitszigetre. Az egykori kolostor romjainál meglátott egy másik telefonfülkét. Továbbsétált, aztán visszafordult, végül átment a másik oldalra, és tapintatosan, de kitartóan szemezni kezdett a túlsó fülkével. Később, amikor már sötétedett, belegázolt egy virágágyba a rózsák közé.Hogy éjszaka mi történt a romoknál, mi nem, azt nem lehet kideríteni, mert a szigeten rossz a közvilágítás. De másnap a korai járókelők észrevették, hogy a romok előtti fülke tele van dobálva vérvörös rózsával, a telefonkészülék pedig egész nap tévesen kapcsolt. A másik fülkének akkor már hűlt helye volt.Ő pirkadatkor elhagyta a Szigetet, és átkelt Budára. Fölment a Gellérthegyre, onnan hegyen-völgyön át a Hármashatár-hegy csúcsára kapaszkodott föl, aztán leereszkedett a hegy oldalán, és nekivágott az országútnak. Soha többé nem látták Budapesten.*A városon kívül, a Hűvösvölgy utolsó házain is túl, Nagykovácsi községtől azonban jóval innen van egy vadvirágos rét. Akkora csak, hogy kifulladás nélkül körbe tudja futni egy kisgyerek, s olyan rejtve él a magas törzsű fák közt, mint egy tengerszem. Túl kicsi még ahhoz is, hogy valaki lekaszálja; ennélfogva nyár közepén már derékmagasságig nő rajta a fű, a gaz meg a virág. Ez az a hely, ahol a fülke letanyázott.A kirándulók, akik erre vetődnek vasárnaponta, nagyon megörülnek neki. Kedvük támad megtréfálni valakit, aki még az igazak álmát alussza, vagy eszükbe jut hazatelefonálni, hogy tegyék a lábtörlő alá az otthon hagyott kulcsot. Belépnek a fülkébe - mely kissé rézsút dőlt a puha talajon -, s miközben az ajtón utánuk hajolnak a hosszú szárú vadvirágok, fölveszik a telefonkagylót.A készülék azonban nem ad vonalat. Ehelyett négy verssor szólal meg a telefonkagylóban, olyan halkan, mintha hangfogós hegedűn... A bedobott pénzt a készülék nem adja vissza, de emiatt még senki sem tett panaszt. APRÓHIRDETÉSÖrök nosztalgia"Joliot Curie téri, ötödik emeleti, kétszobás, alkóvos, beépített konyhabútorral fölszerelt, Sas-hegyre néző lakásomat sürgősen, ráfizetéssel is elcserélném Joliot Curie téri, ötödik emeleti, kétszobás, alkóvos, beépített konyhabútorral fölszerelt lakásra, a Sas-hegyre néző kilátással." HÍRÁgyában dohányzott borsodbányai lakásán Haris Márton vájár. Miután végigszívta cigarettáját, lámpát oltott, falnak fordult és elaludt. NÉZZÜNK BIZAKODVA A JÖVŐBE!Körülbelüli száztíz-száztizenöt év múlva, egy szép nyári napon, soron kívül megkondítják majd az ország összes harangjait. Sokan rá se hederítenek, pedig az a csengés-bongás nagy változások hírnöke lesz!Addigra Visegrádon újjáépül az egykori királyi palota, sosem látott pompával, óriási termekkel, függőkertekkel. Az avatási ünnepségen - azt jelzi majd a harangkongás - néhány aggastyánnak könnybe lábad a szeme. Valóban, az lesz az a perc, az a nagy és régen esedékes perc, amikor véget ér az ezeréves pechszéria.Visegrád akkor már nem ennek a csöpp kis országnak lesz a székhelye, hanem a Dunai Magyar Köztársaságnak, melynek négy vagy öt tenger mossa partjait. "Dunainak" azért fogják hívni a köztársaságot, nehogy összekeverjék egy másikkal, az Alsórajnai Magyar Köztársasággal. Ez utóbbit akkor se magyarok lakják majd, hanem kopott öltözékű, elnyűtt alsórajnaiak, akik csak kabalából vették föl a magyar nevet.Le se lehet írni, milyen jó dolog lesz akkor magyarnak lenni! Elég talán annyit mondani, hogy a "magyar" szó - potom száztizenöt év alatt - igévé változik, mely addigra minden élő nyelvbe felszívódik, méghozzá kellemes jelentéstartalommal."Magyarni" franciául például annyit tesz majd: magamat jól leszopni. Spanyolul: utcán pénzt találni, érte lehajolni; katalán nyelvjárásban: "Könnyedén hajolgatok, amióta kínzó derékzsábámból kigyógyultam." És ha valaki Londonban így szól: I am going magyarni (vagyis szó szerint: megyek magyarni), ez azt jelenti: "Ahhoz az isteni nőhöz, akit ott látsz, most odamegyek, megszólítom, belekarolok, hazaviszem és..." (Itt egy csúnya szó következik.)Más példa: "Én magyarok, te magyarsz, ő magyarik" (mert ikes lesz az ige) hét civilizált nyelven (norvégül, görögül, bolgárul, baszk nyelven stb.) azt jelenti majd: "Ropogós kacsasültet eszem (eszel, eszik), idei uborkasalátával, miközben Yehudi Menuhin a »Csak egy kislány«-t húzza a fülembe."Továbbá: "Anyuka, mehetek magyarni? - Magyarhatsz!" - lettül azt jelenti, hogy egy kisfiú elkéredzkedik moziba, s az édesanyja, némi habozás után, elengedi, pedig a filmet csak tizennyolc éven felüliek látogathatják.De hagyjuk a külföldet! Itthon is sok mindent másként hívnak majd. Például a "vanília" helyett, mely idegen szó, a "háború" megy át a köztudatba, minthogy régi jelentését amúgy is elvesztette. A visegrádi cukrászdában tehát a fagylaltospult fölött ez lesz kiírva:Eper
Puncs
Háború
CsokoládéÍgy fogunk élni. Addig, ezt a pár évet, ki kell bírni. "IN OUR TIME"- Kérek egy duplát - mondta a fiatalasszony.- És a kedves vendég? - érdeklődött a felszolgálólány.- Hát mit igyak - tűnődött a férfi. Megnézte a pincérkisasszonyt. Üdén, csaknem gyerekesen mosolygott le rá. - Nem baj, ha valami különlegességet kérek?- Csak tessék bátran. Bár idekint minálunk nem nagy a választék.- Én se valami ínyencségre gondolok.- Ide hallgasson - hajolt hozzá a fiatalasszony. - Ha megint nem fér a bőrébe, hazamegyek.Két-három hetenkint megittak egy kávét, mindig ugyanabban a kis budai presszóban, nem messze a remíztől, gesztenyék alatt.- Nézze, Alizka. Maga feketét kért. Engedje meg, hogy én is azt hozassam, amire gusztusom van.A pincérkisasszonyhoz fordult.- Csak az a baj, hogy amit rendelni szeretnék, annak hirtelenében nem jut eszembe a neve. Egy olyan sötét folyadék.- Szeszes ital?- Nem, nem. Ha jól emlékszem, üvegpohárban hozták. És úgy emlékszem, egészen forró volt. Tehát nem szeszes ital. - Attól félek, hogy ez nekünk nincs.- Ezt el se tudom hinni - mondta a férfi. - Nem lehetne megkérdezni a vezető kartársat?- Már hogyne lehetne. De előre megmondom, hogy én már ötödik éve dolgozom itt, és minden folyadékot ismerek - mondta a kisasszony, és besietett.- Kezdek torkig lenni a maga viselkedésével - mondta mérgesen a fiatalasszony. Nem szerette a feltűnést. Az autóbuszon mindig az ablak felé fordult. Még a szűk cipőt se volt bátorsága kicserélni. - Ha nem hagyja abba, hazamegyek.- Még nem is mesélt Jugoszláviáról.- Ilyen hangulatban nem tudok mesélni.Már jött a kisasszony. Már messziről mosolygott.- Azt kérdezi a vezető kartársnő, hogy nem világosbarna volt-e az az ital.- Nem, kérem. Sőt, majdnem fekete.- És hol tetszett azt legutóbb fogyasztani?- A Gerbeaud-ban.- Sejtettük! - nevetett egy jót a pincérkisasszony. - Hát, kérem, a Gerbeaud osztályon felüli luxus kategória. Mi pedig, tessék megnézni a táblát, másodosztályú cukrászda vagyunk.- Várjon csak! - mondta a férfi. - Most jut eszembe, hogy egy kiskanalat is adtak hozzá. És még valamit. A tányéron néhány kicsi fehér kockát.- Kockát? - nézett rá a pincérlány. Aztán fölkacagott. - Öt éve vagyok itt, de ilyen kívánság még nem volt. Kockák! - kacagott megint.- Nem lehetne a vezető kartársnőt megkérdezni?A felszolgálónő elment, de az ajtóból visszanézett, szájára nyomta a kezét, és nevetett.- Csak akkor boldog, ha foglalkoznak magával? - kérdezte dühösen a fiatalasszony.- Dehogy, Alizka. Én akkor se vagyok boldog. Nos, milyen az a Bled?- Ne tegyen úgy, mintha kíváncsi volna Bledre. Inkább nézze meg, mit csinált.Kijött a kisasszony. Mögötte szikáran, szemüvegesen a vezetőnő, kezében egy nem nagyon ismert Hemingway-kötet. ("In our time" - magyarul, nagyjából: "A kor, amelyben élünk.")- Hallom a problémát - mondta udvariasan.- Kérem, ne tessék belőle kázust csinálni - mondta a férfi.- Mi szeretjük a régi vendégeinket kielégíteni. Milyen természetűek voltak azok a kockák?- Ha jól emlékszem, fehérek. És meglehetősen kisméretűek.Emezek összenéztek. A pincérlány, aki most nem mert nevetni, csak hangtalanul kuncogott. A vezetőnő azonban komoly maradt.- Nagyon bosszantó, de hát mit csináljak? Nekünk semmiféle kockáink nincsenek.- Nem is olyan fontos - mondta a férfi.- És azt a szóban forgó folyadékot sem ismerem.- Üsse kő - legyintett a férfi. - Akkor én is kérek egy duplát. SOKSZOR
A LEGBONYOLULTABB DOLGOKBAN 
IS JÓL MEGÉRTJÜK EGYMÁST,
DE ELŐFORDUL, HOGY EGÉSZEN
EGYSZERŰ KÉRDÉSEKBEN NEM- Kezét csókolom. Lehet itt felfújható gumimatracot bérelni?- Mit mond?- Rossz helyen járok? Pedig azt mondták, hogy ebben a zöld bódéban van a Belkereskedelmi Minisztérium strandlerakata.- Ez itt a Belkereskedelmi Minisztérium strandlerakata. De mi csak nyugszékeket, vízisít és felfújható gumimatracot adunk bérbe.- Nagyszerű. Nekünk két gumimatracra lenne szükségünk.- Egy szavát sem értem. Sprechen Sie deutsch?- Nicht deutsch.- Tudok egy keveset franciául. Vu sprechen franszé?- Nicht franszé.- Hát milyen nyelven lehet magával beszélni?- Sajnos, csak magyarul.- Jópofa. Hát akkor miért nem beszél magyarul?- Hát hogy beszélek? Magyar vagyok, magyarnak születtem, kizárólag magyarul tudok. Mennyi a gumimatrac bérleti díja?- Nézze, ne akarjon átdobni ezzel a dumával. Harmadéves történelem-filozófia hallgató vagyok, a nyári szünidőben lejöttem egy kis zsebpénzt keresni.- Okosan tette.- Fél napot dolgozom, fél napot strandolok. És ha érdekli, ott napozik a fiúm, és benne van az öttusa válogatott keretben.- Ezt miért mondja ilyen gúnyosan?- Mert nálam csak nyugszéket, vízisít és felfújható gumimatracot lehet bérelni. Ha hátsó gondolatai vannak, akkor eltévesztette a házszámot.- Nincsenek hátsó gondolataim. Higgye el, csak két felfújható gumimatracot akarok bérelni.- Bei uns ist vollkommene Glaubensfreiheit.- Most mit mondott?- Hogy nálunk vallásszabadság van. A külföldiek szokták kérdezni, hogy lehet-e vasárnap misére menni.- Nézze, kérem, maga tanult logikát. Próbáljunk logikusan társalogni.- Milyen furcsa nyelven beszél! Magyarul is így mondjuk: logikus.- Ha már szóba került a vallásszabadság... Meg szabad kérdezni, hogy hisz-e Istenben?- Csak mint Kierkegaard: a beteljesülésben. Érti, mire célzok?- Körülbelül. Hogy valaki 70 000 fonálnyi mélység fölött lebegjen, és mégis boldog lehet... Teilhard de Chardint is ismeri?- Nem volt kötelező, de két könyvét németül elolvastam.- És mi a véleménye?- Először elájultam tőle. Azt mondtam, gyerekek, itt a modern zseni... De aztán, épp a döntő kérdésben, amikor elkezdi a vallást meg a tudományt összeegyeztetni, abszolúte beleszalad a csőbe.- Érdekes. Nagyjából nekem is ez a véleményem. De ha ilyen szépen megértjük egymást, mért nem jutunk egyezségre ezekkel a vacak gumimatracokkal?- Vulé vu bérelni kelksóz?- Na tessék. Pedig mind a ketten értelmesen is tudunk gondolkodni. Mondok valamit: szűkítsük a kört. Mit szólna hozzá, ha két nyugszéket kérnék?- Tessék parancsolni. Van napellenzős, napellenző nélküli.- Nagyon helyes. No most, hogy állnak vízisível?- Az három méretben létezik. Melyiket adjam?- Semelyiket. Én ugyanis két gumimatracot szeretnék.- Két micsodát?- Különös. Úgy látszik, ezt az egyetlen szót sehogy se tudjuk megérteni.- Milyen szó ez?- Összetett. Gumi, plusz matrac. A gumit ismeri? A radírgumit? Az autógumit?- Hát persze.- A matracot is?- Kérem szépen, ne nézzen hülyének.- Hát akkor tegyük össze a kettőt. Adjon nekem két gumimatracot.- Itt valami tévedés van. Nálam csak nyugszéket, vízisít és gumimatracot lehet bérelni.- Bocsásson meg, kisasszony.- Kérem, nem történt semmi.- Viszontlátásra.- Minden jót. EGY MEGHASONLOTT TULIPÁNKi hitte volna?Sohase panaszkodott, jó egészségnek örvendett, hagymája immár hetedik éve hajtott virágot a nyugdíjas tanítóék ablakában. Épp teljes virágzásban volt, előző este még jól beporozta a bibéjét, utána békésen átaludta az éjszakát. S reggel ötkor - a virágok korán kelők - a IV. emeleti ablakból levetette magát az utcára.A rendőrség először abból a föltevésből indult ki, hogy valaki gyilkos szándékkal letaszította. Kihallgatták a tanítóékat, akik tagadták a vádat. Sőt, mondták, ők öntözték, szerették, és keservesen megsiratták virágjukat. Az alattuk lakó alezredes megerősítette vallomásukat. Néhány nap múlva megszüntették a nyomozást.Az öngyilkos tulipán bíborvörös színű volt, zárkózott természetű, a környékbeliek szerint csak magának élt, csalódás, megrázkódtatás tehát nem érhette. Miért akart hát megválni az élettől?Ez csak egy hét múlva derült ki, amikor az alezredesné nagytakarítást csinált, s az erkélyükön megtalálta a tulipán búcsúlevelét. Fölvitte a IV. emeletre, ahol a tanító fölolvasta a kusza betűkkel rótt sorokat."Mikor e levelet olvasni tetszik, már nem leszek az élők sorában. Tanító úr, kedves Irma néni, bocsássanak meg. Nincs más választásom. Nem akarok tovább tulipán lenni."- Hát mi akart volna lenni szegényke? - kérdezte Irma néni.- Azt nem írta meg - mondta a nyugdíjas tanító.- Egy tulipán! - csóválta a fejét Irma néni. - Ilyet még nem is hallottam. HELYSZŰKEFIAINKVolt egyszer egy szegény özvegyasszony, s ennek az asszonynak két szép szál fiúgyermeke. Az egyik, az idősebbik, elszegődött egy hajóra, melynek első útja mindjárt a Csendes-óceánra vezetett. Mi történt vele, mi nem, nincs, aki megmondja, mert hűlt helye lett a tengereken.A kisebbik otthon maradt. De egyszer, amikor az anyja elküldte gilisztacukorért (a patikába, ami a hetedik ház), nem jött többé haza. Neki is örökre nyoma veszett.Ez megtörtént eset. De a mesékben az özvegyasszonyoknak három fiuk szokott lenni. S mindig a harmadik, aki boldogul. ÉLETBEN MARADNIEgy nagy politikai pörben mint negyedrendű vádlott életfogytiglanit kapott; ebből hat évet le is ült, méghozzá magánzárkában és ártatlanul. Társait sorra kikezdte a börtön, mindegyiket a leggyengébb pontján, kit a szívén, kit a tüdején, kit a lelki egyensúlyán.Ő, a túlérzékeny idegrendszerével, már a hatodik héten sírógörcsöt kapott. De mikor ráborult, az asztala lapján észrevett egy hangyát. Ettől még sírni is elfelejtett.Elnézte, hogy küszködik egy parányi morzsával. Aztán a körme hegyével odébb s még odébb gurította a morzsát. E délelőttje azzal telt el, hogy a hangyát körbesétáltatta az asztalon.Éjszakára bedugta egy üres orvosságosfiolába, és másnap fölmászatta egy gyufaszálra. Hamarosan rájött, hogy a kis állat egy húsfoszlánnyal sokkal könnyebben idomítható, mint morzsákkal; és valóban, a nyolcadik hónap végén két keresztbe rakott gyufaszálon sikerült rákapatnia a hintázásra. Persze, azt a tétova ide-oda mászkálást csak némi jóindulattal lehetett hintázásnak nevezni, de őt ez a teljesítmény is majdnem boldoggá tette.Amikor letöltötte a harmadik évet, jó magaviseletéért különös kedvezményképpen papírt, írószerszámot és olvasnivalót kérhetett. Ezt ő büszke daccal visszautasította, a hangya ugyanis már gurigázni tudott egy mákszemmel, mely a karácsonyi tésztából származott. De őt ez a mutatvány sem elégítette ki, mert még besorolható volt a hangyai lét határai közé. A másféleség ott kezdődne, ha két lábra tudná állítani... Ez tizennyolc hónapig tartott, de sikerült.Újabb másfél év múlva diszkréten tudtára adták, hogy rövidesen rehabilitálják, és szabadon bocsátják. Addigra elkészült az ő nagy mutatványa is: a hangya álló helyzetben a magasba dobta és elkapta a mákszemet. Vagyis elmondhatta róla - megint egy kis jóakarattal -, hogy megtanult labdázni!- Adjatok csak egy nagyítót - mondta a fiainak, sokat sejtető mosollyal, az első otthoni vacsora után. - Van egy betanított hangyám!- Hol? - kérdezte a felesége.Forgatták a fiolát. Nézték a nagyítóval, még a lámpához is odatartották, de hiába. És, ami a legfurcsább, ő se látta már! FASÍRTA megdarált húst összedolgozzuk tojással, tejbe áztatott zsömlével, sóval, borssal, és forró zsírban vagy olajban húspogácsákat sütünk belőle.Figyelem! Nekünk, emlősöknek nem mellékes kérdés, hogy mi daráljuk-e a húst, vagy bennünket darálnak-e meg. SÓHAJNAK BEILLŐ SZÓZAT
EGY ISMERETLEN RENDELTETÉSŰ
VASDARABHOZ, MELY
A TÖRTÉNELEM VIHARAIN
KERESZTÜL SZÉP CSÖNDBEN
MEGLAPULT EGY LIMLOMMAL
TELE LÁDIKÓBAN, MERT
SE NAGYAPÁMNAK, SE APÁMNAK,
SE NEKEM NEM VOLT MERSZÜNK
SZEMÉTRE DOBNI,
ÉS AZ UTÁNAM JÖVŐNEK SE LESZ- Túlélsz, pöcök. PECSÉT SZAKMAI ÖNÉRZETEngem kemény fából faragtak!Tudok magamon uralkodni.Nem látszott rajtam semmi, pedig hosszú évek szorgalmas munkája, tehetségem elismerése, egész jövőm forgott kockán.- Állatművész vagyok - mondtam.- Mit tud? - kérdezte az igazgató.- Madárhangokat utánzok.- Sajnos - legyintett -, ez kiment a divatból.- Hogyhogy? A gerle búgása? A nádiveréb cserregése? A fürj pitypalattyolása? A sirály vijjogása? A pacsirta éneke?- Passzé - mondta unottan az igazgató.Ez fájt. De azt hiszem, nem látszott rajtam semmi.- A viszontlátásra - mondtam udvariasan, és kirepültem a nyitott ablakon. AHASVÉRUSKét zsidó megy az utcán.Az egyik kérdez valamit a másiktól.A másik válaszol neki.Eközben mennek.Az első, akinek időközben egy új kérdés jutott az eszébe, fölteszi.A másik válaszol rá valamit.Ezen néha nevetni lehet.Máskor nem lehet rajta nevetni.Ők pedig továbbmennek.Tovább beszélgetnek.Nehéz dolog ez. GLI UNGHERESIA fagylaltot egy cataniai cukrász találta föl, név szerint Ugo Riccardo Salvatore Giulio Girolamo B.Hogy mikor, az még vita tárgya, ne töltsük most vele az időt, nagyjából akkortájt, amikor a könyvnyomtatást.Ugo nemcsak a fagylaltot találta föl, hanem az ostyából sütött tölcsért, és a hozzá való tolókocsit is. (Ez így van rendjén. El sem képzelhető, hogy például Irinyi csak a gyufát találta volna föl, és valaki más a skatulyát. Hogy Ehrlich csak a Salvarsant, és másvalaki a szifiliszt. Ilyen nincs.) Miután találmányát ekként tökéletesítette, nekivágott vele a világnak.Bejárta Lodomériát és Besszarábiát, Tirolt, Burgundiát, Brandenburgot és a vend kapitányságot. Hogy miképpen fogadták, az elképzelhető, de le nem írható! Ahová megjött kis tolókocsijával, összegyűlt a helység apraja-nagyja, markukban tartották a pénzt, szájukban az összefutott nyálat, és dobogó szívvel várták málna-, eper-, csokoládé-, citrom- vagy pisztáciafagylaltjukat. Ugo mindenkinek azt adta, amit kért, s hogy vásárlóit megóvja a fölösleges kísérletezéstől, azt is megmutatta, hogy a fagylaltot egyszerűen csak nyalogatni kell.Mindenütt örömkiáltásokkal fogadták, búsan nézték távozását, s alig tudták kivárni visszajöttét.Egyszer aztán elvetődött Magyarországra is. (Olaszul: Ungheria.) Itt azonban a király éppen új sóvámot vetett ki, s az ország apraja-nagyja hallani sem akart másról, mint a sóvámról, ami már egymagában fölsebezte Ugo hiúságát. Bánatában csöngettyűt szerelt a tolókocsira, s azoknak, akik a csengőszóra nagy nehezen összeverődtek, buzgalmában lángolva mutatta be fagylaltját.A magyarok azonban (olaszul: gli ungheresi) oda se bagóztak. Nem érezték a nyári hőséget, tehát nem vágyakoztak hűsítőkre sem, mert tele volt a sóvámmal a fejük. Hiába magyarázta Ugo, hogy gondolhatnak közben amire akarnak, hiszen a fagylaltot csak nyalogatni kell, azt mondták, köszönik, nekik mindig van mit nyalogatniuk. De, válaszolta Ugo, akit sértett ez a sötét közöny, őnála minden fagylalt más és más ízű. Őnekik pedig, mondták erre ezek a fafejű magyarok, elég, ha az öt ujjukat szopogatni kezdik, mert mind az ötnek más-más íze van. És amikor Ugo tovább akarta bizonygatni az igazát, lógombócokat vágtak hozzá abban a hiszemben, hogy "gelatti" (magyarul: fagylalt) ezen a habarék nyelven azt jelenti: "Éljen a sóvám!" S ezt nem lehetett szó nélkül zsebre vágni.Szegény Ugo, testben-lélekben megtörve, még eltolta kocsiját a zárai grófságig, de onnan már hajóval szállították haza. Halálos ágyán, amikor körülvették az olasz fagylaltárusok, csak ennyit tudott mondani:- Gli ungheresi... gli ungheresi...Aztán kilehelte lelkét. AZ ÓBUDAI IKREKÚJSÁGHÍRVilágraszóló esemény történt az óbudai Kórház szülészeti osztályán. Egy gyári takarítónő, minden előképzettség nélkül, hármas ikreket hozott a világra, ráadásul olyanokat, akik a válluknál fogva össze vannak nőve. Ezzel a múlt század nagy szenzációja, a sziámi ikerpár le van pipálva, mert ők csak ketten voltak, ezzel szemben az óbudaiak, a magyar anyák örök dicsőségére, hárman.A kórházat valósággal megrohamozták az érdeklődők. Virágokkal, ajándékokkal és jókívánságokkal halmozták el az anyát, aki - gyermekeivel együtt - a legjobb egészségnek örvend.
TELEVÍZIÓAz óbudai hármas ikrek születése alkalmából a Televízió megszakította adását, közölte nézőivel a hírt, majd bemutatta az óbudai Víztornyot, valamint az ugyancsak óbudai szennyvízderítőt, melynek építése zavartalanul folyik.A szpíker óva intette a nézőket a szertelen örömkitörésektől, és nyugalomra intette az ország lakosságát.
NYILATKOZATMindazoknak, akik három összenőtt fiam születésekor szerencsét kívántak, vagy valamilyen ajándékkal kedveskedtek, ezúton mondok köszönetet. Firbejsz Lajosné.
ORVOSI SZAKVÉLEMÉNYAz ún. "óbudai ikrek" világrajövetele sok szóbeszédre adott alkalmat. Itt-ott már négy vagy több gyerekről beszélnek. E nacionalista hírveréssel szemben mi, a szülészet dolgozói állampolgári kötelességünknek tartjuk, hogy tiszta vizet öntsünk a pohárba. Tény és való, hogy három összenőtt gyerek jött a világra, de ez nem olyan nagy dolog, előfordulhat a Szovjetunióban vagy más szocialista országban is. Úgy kell őket elképzelni, mint amikor valakinek kártyázás közben három bubi van a kezében, azzal a különbséggel, hogy ezek a bubik össze vannak nőve. Egyébként a szülészeti osztályon senki se bátorította az anyát ilyen extravagáns szülésre.A jövőben minálunk továbbra is teljesen normális, szingli gyerekek fognak születni.
KORMÁNYNYILATKOZATIlletékes helyen leszögezték, hogy az óbudai ikrekről szóló híreket rosszindulattal eltúlozták. A kormány bizottságot nevezett ki, s ez megállapította, hogy Óbudán nem hármas ikrek születtek, hanem csak egy normális fiúgyerek, akinek a vállához egy másik normális fiúnak a fele van hozzánőve. Ebben nincs semmi rendkívüli, tehát a kormány politikája nem változik, tovább építjük a Budapest-bécsi autópályát, és hívek maradunk szövetségeseinkhez.
BARÁTI BESZÉLGETÉSAz Országos Nőszövetség meghívta Firbejsz Lajosnét annak tisztázására, hogy voltaképpen hány fiúgyermeknek adott ő életet.A hangulatos uzsonna az esti órákig elhúzódott, mert Firbejszné - érthető anyai elfogultságával - csak hosszas magyarázgatás és rábeszélés után volt hajlandó elismerni, hogy egész életében kettős látásban szenvedett. De aztán már ő maga nevetett a legjobban rajta, hogy nemcsak gyermekeit látja duplán, hanem a Gellérthegyet is, és azt hitte, hogy Magyarországon két Nőszövetség, sőt, két párt létezik.
LEVÉL A SZERKESZTŐHÖZMásfél gyerekes anya vagyok. Miért kívánják, hogy két villamosbérletet vásároljak, és miért kell dupla mennyiségben beszereznem a gimnáziumi tankönyveket, amikor nekem nem két, hanem csak másfél fiam van? És miért nem gyártanak fél konyakos meggyet a fél fiam számára, aki pedig él-hal érte?
VÉGZÉSEgyetemi fölvételi kérvényét elutasítjuk, mert eddigi tanulmányai, valamint a fölvételi vizsga eredményei azzal a veszéllyel fenyegetnek, hogy rendkívüli képességeivel kisebbségi érzést ébresztene azokban az átlagos hallgatókban, akiknek csak egy darab agyuk van.
A RENDŐRSÉG KÖZLEMÉNYEÓbudai lakásáról elkeseredett hangulatban távozott és azóta nem adott hírt magáról egy húszéves férfi. Személyleírása: Fél szeme: kék, fél fogsora: ép, arca: szabályos félkör. Különös ismertetőjele: a másik fele hiányzik.
APRÓHIRDETÉSNormális megjelenésű, átlagos gondolkozású, sokat csalódott fiatalember két testvére elvesztése után olyan fiatal lány ismeretségét keresi, aki szokványos érzelmeit szokványos érzelmekkel viszonozná. Jelige: "Csak semmi feltűnés." VISSZATÉRT A FÖLDRE A MAGYAR HOLDRAKÉTABeszélgetés a két utassal1- Örülök, hogy e nagyszerű teljesítmény után itt üdvözölhetem, a kelenföldi állomás föllobogózott restijében.- Én is örülök, hogy itt lehetek.- Mindenki kíváncsi önre. Mondjon magáról valamit.- Ugyan mit? Olyan vagyok, mint más.- Maga túl szerény.- Nem szoktam lebecsülni saját képességeimet. Most is ötvenezer jelentkezőből választottak ki, pedig magas vérnyomásom és tériszonyom van.- Hogy történt ez?- Több helyen dolgoztam fontos beosztásban, és mindenünnen a legmelegebb ajánlásokat terjesztették a bizottság elé.- Idézzen egyet.- A VII. kerületi Frühauf Adél Bábaképzőből, ahol utoljára dolgoztam, azt írta a személyzeti osztály: "Olyan képességekkel rendelkezik a bábaképzésben, melyek az űrutazásra is alkalmassá teszik."- Ön csakugyan rendkívül tehetséges lehet. Bizonyára már kora ifjúságában vágyott a Holdba repülni.- Az igazat megvallva, ez a gondolat meg se fordult a fejemben.- Hát mit szeretett csinálni?- Kizárólag ürgét önteni.- Ürgét? Milyen célból?- Csak úgy. Szerettem az ürgelevest.- Akkor hogy esett önre a választás?- Azt nem tudom. Éppen a Rókus kórházban gyógykezelték súlyos gyomorfekélyemet, amikor egy tudósokból álló küldöttség lépett ágyamhoz: "Fogadja jókívánságainkat az elvtárs. Magát fogjuk fellőni a Holdba." Hát mit lehet erre mondani?- Ön mit mondott?- Semmit, mert a gyomorszonda kilógott a számból. Csak integettem.- És most mondjon nekünk valamit a Holdról!- Földünket kísérő égitest, mely mindig ugyanazt az oldalát fordítja felénk; emiatt felszínének hátsó fele innen nem látható.- Észrevett valami egyebet is?- Mit kellett volna?- Például, hogy van-e élet a Holdon.- Jó, hogy szól, mert ez bizonyára másokat is érdekelni fog. A Hold felszíne ugyanis annyira lukacsos, hogy én, ivóvizem nagy részét föláldozva, megpróbáltam ürgét önteni.- És sikerült?- Nem.- Eszerint nincsenek ürgék a Holdban?- Nincsenek.- Ne legyünk telhetetlenek! Már az is nagy szó, hogy szerencsével megjárta ezt a nagy utat, és most jó egészségben üdvözölhetjük hazai földön.
2- Ah, itt a parancsnok! Kapitány úr, van egy kis ráérő ideje?- Kisebb-nagyobb megszakításokkal, mert erős gyomorrontással tértem vissza a Kozmoszból.- Ez nyilván a súlytalanság állapotától van.- Inkább a halászlétől.- Azt is vittek magukkal?- Dehogy. Ott kínált meg vele egy vendégszerető család.- Mit hallok? Hát vannak a Holdnak lakói? A másodkapitány nem is említette.- Kollégám kitűnő űrrepülő, de a megfigyelőképesség a gyönge oldala. Ráadásul az emberek nem érdeklik, még a halászlévacsorára se jött el. Ő inkább állatbarát.- Eszerint élnek ott emberek?- Élnek, mégpedig kellemes meglepetésemre magyar emberek, akik már jól alkalmazkodtak a nagy hőmérsékleti ingadozásokhoz és más helyi adottságokhoz. Megedződtek a hideg ellen, és persze hőállóak is, továbbá levegő híján - mert az a Holdon nincs - zacskóból vesznek lélegzetet, melyben még a hazulról hozott levegőt tartogatják.- Milyen megható! És azonkívül, hogy magyarok, mivel foglalkoznak?- Azonkívül, hogy magyarok, nem foglalkoznak semmivel, mert ez teljesen igénybe veszi az idejüket.- Rólunk tudnak-e?- Úgyszólván mindent, csak egy kis késedelemmel, mert az ő teleszkópjaikon a nagy távolság miatt most még csak II. Ferenc József uralkodása látható.- Ön is látta a királyt?- Egy percre, amint éppen hadat üzent Szerbiának. Persze, onnan nézve a tárgyaknak nincs magasságuk. Ferenc József is egészen lapos volt, csak a szakálla állt ki belőle. Úgy nézett ki, mint egy szőrös egyforintos.- Milyen érdekes! Tanult-e, tapasztalt-e még valamit a világűrben?- Sok nagyszerű dolgot láttam.- Nem is csoda, ha valaki ilyen jó megfigyelő. Mi volt a legérdekesebb?- Nekem az volt a legnagyobb meglepetésem, hogy nem egy Hold van, hanem kettő.- Kettő? Hogy értsem ezt? Egyik a másik mögött?- Dehogyis. Szorosan egymás mellett, csak egy kis hézag van közöttük.- Érthetetlen. Ezt még nem észlelte soha senki.- Nem? Akkor, úgy látszik, tévedtem. TUDAKOZÓAZ ÁLLATVÉDŐ EGYESÜLET KÖZLEMÉNYEElnökségünk hosszú harcainak eredményeképpen végre fölépült, és megkezdte működését a Nyúlpörkölt- és Hallevesgyár új üzemrészlege, a Dobozbontó.Itt a frissen elkészült konzerveket újra kinyitják, s a levükből kiszedett nyúldarabokból, illetve halszeletekből, helyreállítják az eredeti állatot, melyet aztán, lelőhelyére szállítva, szabadon bocsátanak.Köszönet a pörköltgyár igazgatóságának, mely annyi visszaélés és vita után végre helyesen értelmezi a humanizmust! LELTÁRDombos táj (zivatar után)3 gomolyfelhő
1 halastó
1 gátőrház
1 férfi (az ablakon kihajolva)
1 kiáltás
1 jegenyesor
1 sáros út
Kerékpárnyom (a sárban)
1 női kerékpár
1 kiáltás (az előbbinél hangosabb)
1 pár szandál
1 szoknya (a szélben lobogva, a csomagtartót csapkodva)
1 milflőrmintás blúz
1 darab amalgámtömés (fogban)
1 asszony (fiatal)
1 kiáltás (még hangosabb)
Új kerékpárnyomok
1 becsukódó ablak
Csönd HOGYLÉTEMRŐL- Jó napot.- Jó napot.- Hogy van?- Köszönöm, jól.- És az egészsége hogy szolgál?- Nincs okom panaszra.- De minek húzza azt a kötelet maga után?- Kötelet? - kérdeztem hátrapillantva. - Azok a beleim. EGY GONDDAL KEVESEBB1. A készüléket akaszd le a falról2. Nyisd ki a szelepkereket3. Közelítsd meg a tűz fészkét4. Oltsd el a tüzet5. Zárd el a szelepkereket6. Akaszd vissza a készüléket. POLGÁRTÁRSAK!Ezt a kistesti hibávalszületett körtkivigasztaljameg? VAN VÁLASZTÁSUNKA légikisasszony ide-oda lapozott a légi menetrendben. A kisujjában volt az egész, csak a biztonság kedvéért nézett utána.- Van egy szép gép, mely Bécsből indul, és 16.10-kor érkezik Rómába.- Ez fog a kifutópályán fölrobbanni?- Hát bizony - mondta a légikisasszony.- Más baj is van - jegyezte meg az utas. - Mire beérek a városba, zárva lesznek az összes hivatalok.- Hát akkor ne Bécsben, hanem Prágában tessék átszállni. Ez a járat már háromnegyed egykor Rómában van.- Ez már jobban hangzik - állapította meg az utas.- Viszont Prágában három órát kell a csatlakozásra várni.- Megéri - mondta az utas. - A bécsi géppel ugyanis elvesztek egy napot.- Akkor jobb lesz a prágai géppel menni. Sajnos, ennek reggel hétkor van az indulása.- Nem ideális - mondta az utas. - Ha tudom, hogy korán kell fölkelnem, le se hunyom éjszaka a szemem.- Eszerint ön mindenképpen elveszít egy napot? - mosolygott rá a légikisasszony. - Akkor hát melyik géppel parancsol utazni?- Talán mégis inkább a prágaival - mondta az utas. - Majd beveszek este egy erős altatót.- Remélem, tudja - kérdezte a légikisasszony -, hogy ezzel a géppel is van egy kis bibi?- Én csak azt hallottam, hogy az Alpesekben szétzúzódik egy sziklán. Vagy ez nem az?- De igen. Ízzé-porrá megy széjjel - mondta a légikisasszony, s átnyújtva a jegyet, gépiesen hozzátette:- Jó utat. KÖZVÉLEMÉNY-KUTATÁSNálunk is megalakult s már meg is kezdte működését az első hazai közvélemény-kutató intézet.Kérjük a lakosság megértő támogatását.Mutatóba közöljük első vizsgálatunkat, melyet annak a kérdésnek szentelünk, hogy miképpen vélekednek az emberek hazánk múltjáról, jelenéről és jövőjéről. Az eredmény megbízhatósága érdekében 2975 különböző rendű, rangú, munkakörű és felekezetű személynek az alábbi kérdőívet küldtük ki:
1. VÉLEMÉNYE A JELENLEGI RENDSZERRŐLa) Jó.b) Rossz.c) Se jó, se rossz, de azért egy kicsikét jobb is lehetne.d) Bécsbe vágyik.
2. ÉRZI-E A 20. SZÁZAD EMBERÉNEK MAGÁNYOSSÁGÁTa) Egészen magányos.b) Majdnem egészen magányos.c) Úgyszólván egészen magányos.d) Néha beszélget a házfelügyelővel.
3. KULTURÁLIS IGÉNYEIa) Moziba, meccsre, kocsmába jár.b) Néha kinéz az ablakon.c) Még az ablakon se néz ki.d) Helyteleníti Mao Ce-Tung nézeteit.
4. MILYEN A FILOZÓFIAI KÉPZETTSÉGE?a) Marxista.b) Antimarxista.c) Csak Rejtő Jenőt olvas.d) Alkoholista.
EREDMÉNY1. Az elmúlt húsz évben minden a lehető legjobb volt.2. Most is jó minden, csak a 19-es busz közlekedik ritkán.3. A jövő még jobb lesz, föltéve, hogy a 19-es busz járatait sűrítik.(Megjegyzés: sűrítik.) 170-100Ezen a számon a telefon Különleges Tudakozója jelentkezik, és minden kérdésre válaszol.Mind többen fordulnak hozzá, mind nehezebbet kérdeznek. (Volt-e Szűz Máriának menstruációja a szeplőtlen fogantatás után? Hiányzott-e a zeneszerzőknek a zongora, amikor még nem volt föltalálva? Marx és Engels véletlenül kerültek-e össze, vagy pedig determinálva volt ez a találkozás? Elképzelhető-e, hogy egy normális zebrapárnak nem csíkos, hanem pepita legyen a csikaja? És akadnak még vadabbak is!)Egyre több tudóst és szakembert szerződtettek, kb. százhúsz munkacsoportot szerveztek, valóságos agytrösztöt hoztak létre a telefonközpontban. Összeköttetésbe léptek a Szent Szidónussal és az angol Royal Academyvel. Így aztán már a legfontosabb kérdéseket is megválaszolják, habár, ami természetes, komplikáltabb lett az adminisztráció.Mindez azonban nem csorbítja a lelkiismeretes válaszadást! Csak egyetlen példa:- Ne tessék haragudni. Itt egy kis krokodilusra ráesett a labda.- Milyen kicsi?- Úgy egy arasz.- Akkor az csak gyík.Vélnéd, ilyen lappáliákkal nem bajlódnak. Dehogynem! A központ sietve kapcsolja az elsősegély-csoportot. Egy orvos jelentkezik, akit életmentésért már többször kitüntettek. Első kérdése ez:- Önök szintén gyíkok?- Nem, kérem. Mi az Első István Gimnázium tanulói vagyunk.- Tehát nem rokonai az áldozatnak? Az más! Mi ugyanis családtagoknak nem adunk diagnózist.- Most láttuk őt először. Futballoztunk, és ráesett a labda.- Lélegzik?- Igen.- Szívműködése van?- Szabályosan működik a szíve. Csak az a baj, hogy nem megy el a pálya közepéről.- Hát akkor piszkálják meg.Odamennek. Egy fűszállal megpiszkálják. Aztán bejelentik, hogy a megpiszkált gyík összerándul, de ott marad.- Agyrázkódás, mozgásszervi bénulással komplikálva. Kapcsolom az ideggyógyászatot.Már szinte látjuk, hogy az idegorvos legyint, és azt mondja: Üssétek agyon... De nem ez történik. Hosszú fontolgatás után megkérdezi:- Miben bíztok inkább? A klasszikus kezelésben, vagy kapcsoljak egy pszichoanalitikust?- Talán inkább azt, akit másodszor mondott a bácsi.Üde, szívélyes női hang, csupa biztatás: az eset nem súlyos, könnyen gyógyítható. A beteg ugyanis már gyermekkora óta súlyos kisebbségi érzésben szenvedett, s az újabb trauma (mármint a labda, mely a fejére esett) mindent kitörölt a tudatából, ami reá vonatkozott. Mozogni azért nem tud, mert nem tudja, hogy ő gyík. Ezt tehát most újra tudatosítania kell.- Vagyis, mit kell vele csinálni?- Megmagyarázni, hogy ő egy gyík.- Csakhogy nem érti az emberi beszédet!- Akkor ez a dolog nem énrám tartozik.- Hanem kire?- Van itt egy nyelvtudományi csoport, mely kizárólag a hüllők beszédével foglalkozik. De kapcsolhatom a filozófiai munkaközösséget is... Akartok a Jóistennel beszélni?Hát persze hogy akartak! Az üde hangú analitikusnő megmagyarázta, hogy hetenkint háromszor (hétfőn, szerdán, pénteken) a materialisták tartanak ügyeletet, a többi napon az egy- és többistenhivők, a zen-buddhisták és egzisztencialisták. Ígérni, azt mondta, nem ígérhet semmit, de csodák csodája, mihelyt átkapcsolta őket, maga a Jóisten vette föl a kagylót.- Mit akartok? Hogy föltámasszam a gyíkocskát? - kérdezte.- Az lenne talán a legegyszerűbb.- Na, nem bánom - mondta a Jóisten. - Menjetek vissza futballozni.Visszamentek. Körülnéztek: A gyík nem volt sehol! Nyugodtan játszhattak tovább. (És, csak úgy mellékesen, a 170-100 ezzel pontot tett arra a századok óta folyó vitára, hogy van-e Isten, vagy nincs.) Ily megbízhatóan, pontosan és lelkiismeretesen dolgozik a Különleges Tudakozó! Illetve, mondjuk inkább: dolgozott!Szerencsétlen egy ország! Ha valami jól sikerül, tüstént előállnak a békebontók, a szurkapiszkálók, a heccmajszterek! Egy ilyen jómadár egyszer feltárcsázta a 170-100-at, és megkérdezte:- Hogy ityeg a fityeg?A központnak torkán akadt a lélegzet. Nem tudta, mitévő legyen; vajon ki tudja ezt? Ide kapcsolt, oda kapcsolt, de sehonnan sem kapott épkézláb választ, míg csak ő maga is bele nem zavarodott. Utoljára már csak szánalmas kattogás és ropogás hallatszott a készülékből... Azóta csak satnyult, sorvadt a Különleges Tudakozó, mely ma már a legegyszerűbb kérdésekre sem tud felelni.Arra, hogy hány óra, reszkető hang így válaszolt:- Nem tudjuk.Szegények elvesztették az önbizalmukat. MÉG MEGKÉRDEZTEA MATEMATIKUS: - Szerinted mennyi a statisztikai valószínűsége annak, hogy például ez a kifogástalannak látszó Fiat fékhiba következtében fölszaladjon a járdára, és elgázoljon egy járókelőt?A MARATONI FUTÓ: - Az előbb még egészen tisztán láttam a célszalagot. Csak nincs valami baja a szememnek?A HŰTLEN ASSZONY: - Mit akarsz azzal a fejszével, egyetlenem?A NAGYBETEG: - Rosszul van, doktor úr? Mert mintha egészen szét akarna folyni az arca.A MOLY: - Utálom a sötétséget. Mi bajom lehet, ha ebbe a gyertyába belerepülök?EGY NAIV ZUHANÓ: - Nini, szegény, az a nagy mellű nő, hogy szalad... Csak nem képzeli, hogy rá akarok esni?EGY ÖNTUDATOS ABLAKMOSÓ (a II. emeleti nyitott ablak előtt elsuhanva): - Ne nézzen rám ilyen diadalittasan, asszonyom. Maga tényleg fölkiabált nekem, hogy kapcsoljam be a biztonsági övet, én azonban a szabad mozgásért és kényelemért cserébe nem sajnálok egy kis kockázatot. Kérem, ne is emlegesse, hogy figyelmeztetett: minden utólagos szemrehányástól csak ideges leszek. Az egyik embernek így jó, a másiknak úgy - hát olyan nehéz ezt tiszteletben tartani? Isten önnel, asszonyom.KÉT KISGYEREK: - Hé, ne menj bele abba a pirosba. - Miért ne? Hát nem ez a tűz? KI MIT TUDBárd Elek harmincnyolc éves bankpénztáros nála tíz évvel fiatalabb feleségével (szül. Ulrich Nóra mozgásművésznővel), valamint két gimnazista fiával egy verőfényes tavaszi délelőttön kisétált az Állatkertbe, ahová azonban nem sikerült bejutniuk, mert a kaput óriási tömeg vette körül, azon belül pedig rendőrautók, tűzoltókocsik és mentők akadályozták meg a továbbjutást. A körülállóktól megtudták, hogy a hüllők házából kiszabadult egy tizenöt méter hosszúságú kobra, mely jelenleg a pénztárfülke előtt tekereg.- Bocsánat - mondogatta Bárd Elekné, miközben átfurakodott a sokaságon, és egyenesen odalépett a szörnyeteghez. Halkan és behízelgően dudorászni kezdett, aztán megsimogatta a vérszomjas hüllő fejét, és belépett az Állatkert kapuján.A kígyó engedelmesen követte, be a kapun, át a pázsiton, el az oroszlánok és tigrisek zárkái előtt, vissza a saját ketrecébe, melyet a mozgásművésznő gondosan rázárt, majd lassú léptekkel visszasétált övéihez.- Hát ezt hogy csináltad? - kérdezte a férje, az elámult tömeg közepén.- Nekem ez semmi - mondta szerényen Bárdné. - Vizsgázott, okleveles kígyóbűvölő is vagyok.- És ezt miért nem mondtad meg soha? - kérdezte a férje, Bárd Elek bankpénztáros.- Mert sosem kérdezted - mondta a felesége, és fiait kézen fogva, férje kíséretében elindult a főkapu felé. A TUDOMÁNY CSARNOKÁBANA Magyar Tudományos Akadémia úgynevezett Vörös Plüss Terme előtt rosszul lett egy fiatal nő, miközben a réz ablakkilincset pucolta. Görcsökben vonaglott, szájából hab szivárgott, s épp fejét verte a padlóhoz, amikor a Vörös Plüss Teremből kiözönlött az a százhetven orvostudós, akik Gunnar Ingridsson Nobel-díjas biológus előadását jöttek meghallgatni.A magyar tudósok csodálkoztak, futkosni kezdtek, különféle orvosságokkal kísérleteztek, kihívták a mentőket, sőt a tűzoltókat is, mert - kiváltképp egy külföldi híresség előtt - mindent el akartak követni a betegért, még azt is, hogy az ablakon kilógassák. (Hátha a tüdejébe ment egy kavics.) Ámde a lány csak hánykolódott, köpte a habot, és fogvicsorított, míg csak Gunnar Ingridsson meg nem szólalt:- Ne adjunk neki egy pohár vizet?Erre nem gondolt senki. És, tessék, a víztől a lány eszméletre tért, megnyugodott, és elégedetten folytatta az ablakpucolást.Ekkor azonban ott termettek a televízió riporterei, akik a Nobel-díjast, kezében a fél pohár vízzel, a kamera elé állították. A leányt megkérték, hogy még egyszer dobálja magát, és igyekezzék habot verni a szájából, ami sikerült is.Sajnos másodjára a görcsöket nem tudták csillapítani, a leányból csak úgy dőlt a hab, pedig a nagy tudós nemcsak a maradék vizet itatta meg vele, hanem még egy pohár szódát is hozatott, de az is hatástalan volt. Ki érti ezt? HALHATATLANSÁGMár nem volt fiatal, de még elég jól bírta magát; ismerték és félték a nádas lakói, de még azon túl is, közelben-távolban, minden négylábú lény. Látása nem romlott, s ha ezerméteres magasságból kiszemelte zsákmányát, úgy csapott le rá, mint egy kalapács, mely egyetlen ütéssel veri be a szöget.És így, viruló korában, ereje teljében, két lassú szárnycsapás között egyszer csak megállt a szíve. De nem mertek előbújni sem a nyulak, sem az ürgék, sem a környező falvak baromfiai, mert ő ott lebegett ezer méter magasban, kiterjesztett szárnyával, fenyegető mozdulatlanságban túlélve a halált még két vagy három perccel, míg el nem állt a szél. LEHETŐSÉGEKA SÓTARTÓ FELÉOtt ült az egész rokonság és Ursula, egy roppant csinos, tizenhat éves lány Warnemündéből, cseregyerek. Már megmutatták neki Budapestet, levitték a Balatonra, ma este a magyar konyha volt soron. Kitettek magukért; halászlét adtak, tejfölös paprikás csirkét, háromféle rétest. Még a csirkénél tartottak, amikor Valkó Károly körülnézett, és így szólt:- Hol a só?Ursula miatt németül is el kellett mondani mindent. De Valkó még kívánta is a kérdésre a választ, a mosolyra a viszonzó mosolyt. A nagy zsivajgásban, nevetgélésben amúgy se figyelt rá senki.- Der Salz? - kérdezte, s rámosolygott Ursulára.- Das Salz - javította ki a lány visszamosolyogva, és a sótartóra mutatott. Aztán, sajnos, másfelé fordult a figyelme.A sótartó nem volt messze. Legalábbis úgy látszott, mintha nem volna messze. Valkónak ötvenéves kora óta fokozatosan romlott a bal szeme, örök rettegésben élt, hogy nem újítják meg gépkocsivezetői jogosítványát. Rosszul tudott távolságot becsülni, és ezen már a szemüveg sem segített.Kinyújtotta kezét a sótartóért. Nem érte el. Még messzebb nyújtotta. Azt várta, hogy valaki segít, de Tildi, a kisebbik lánya, épp a galuskát kínálta körül.- Das sind die ungarischen galuska.- Nudeln? - kérdezte, mert csak a nudlit ismerte a szép warnemündei lány.- Nicht Nudeln, sondern galuska - magyarázta Valkóné, és mindenki nevetett.Eközben a testes családfő, akivel senki sem törődött, áthajolt az asztalon, valósággal ráfeküdt, aztán a szó szoros értelmében fölmászott rá, és - kitaposott, fekete, fűzős cipőjében - megállt a hófehér abroszon. Erre se figyelt föl senki. Most éppen az uborka kovászolását magyarázták Ursulának, ami elég nehezen ment, mert senki se tudta, mit jelent németül kovász. Valkó tehát útnak eredt az asztalon, átlós irányban a sótartó felé.Kettőt lépek - gondolta -, s ott leszek.De nem egészen így történt. Nem mintha a sótartó távolodott volna: inkább azt kell mondani, hogy az egész asztal, a rajtalevővel s körülülőkkel, mintha megtágult volna. A kis tárgyak megnőttek, a nagyobbak még nagyobbak lettek. A tányérka, mely a savanyúságnak volt odakészítve, akkorára nőtt, mint egy szökőkút medencéje, egy heverő fogpiszkáló, mint egy előregyártott vasbeton gerenda. (Valkó a 71. sz. Építővállalat anyagátvevője volt. Innen a hasonlat.) Nem csoda, hogy ebben a táguló univerzumban Valkó csak ment, ment, aztán sietségre fogta, de a sótartó (bár nem is távolodott) semmivel sem került közelebb.Ilyenkor már nem lehet megállni. Valami zúg az emberben: gyerünk, gyerünk... Izgalmában Valkó észre se vette, hogy halkulóban a nagy vendégzsivaj. Futásnak eredt, de aztán eszébe jutott, hogy szívbillentyű-elégtelensége miatt a körzeti orvos még a lépcsőjárástól is eltiltotta. Megállt, zihálva nézett körül.Szerencséje volt. Egy kard hosszúságú késpengén kellett csak átlépnie, s ott várta a kocsija, egy 1500-as Fiat. Kanadából kapta, már használt állapotban, a sikkasztás miatt külföldre szökött sógorától. Kinyitotta az ajtót, beült.Az ablakok be voltak fagyva, a motor is nehezen indult. Néhány percig melegítette, aztán nekivágott a hómezőnek, lassú tempóban, óvatosan. Ez már a vérében volt, amióta a Margit híd kellős közepén rosszul becsülte a távolságot, és hátulról alácsúszott egy nagy autómentő kocsi emelődarujának. (Tulajdonképpen ebben is szerencséje volt, mert mindjárt fölkapcsolták a kampóra.)De most a hóban még jobban vigyázott. Kikerülte a szerteszét heverő kenyérmorzsákat, lefékezett minden abroszgyűrődésnél, de hiába! Alig tett meg tíz-tizenkét kilométert, s máris beleszaladt egy útjelző táblába.A pózna kidőlt. A motorra rányomódott a hűtő, és megállt. Valkó megnézte a hóba süppedt táblát, melyre az volt kiírva: A sótartó felé - egyébként fölöslegesen, mert a sótartó, habár az is bele volt süppedve a hóba, tisztán idelátszott. A feleségét viszont már csak homályosan látta, belemosódva a téli hómező derengésébe. Épp nevetett. Biztosan hibásan mondott valamit németül - gondolta az anyagátvevő, miközben továbblábolt a térdig érő hóban.A felső réteg el volt jegesedve, ami megnehezítette a járást. Ő azonban ment, ment, mert ilyenkor már nincs megállása az embernek akkor se, ha a fűzős cipőjén több kilós hókoloncokat cipel. Már-már fogytán volt az ereje, amikor megint történt valami. Az ő hagyományos szerencséje most se hagyta cserben. Egyszer csak elébe kanyarodott egy kutyák vontatta szán.Először elmosolyodott. Hogy kerül az asztalra kutyaszán? - gondolta, de aztán elkomolyodott, sőt elérzékenyült, mert eszébe jutott ifjúkorának kedves olvasmánya, a Scott utolsó útja, melybe a kamaszkor egész hőskultuszát és romantikáját beleálmodta. Csak behunyta szemét, s már ő volt az angol kapitány, aki fagyhalált halt a Déli-sarkon... és tessék! Milyen az élet! Most ott állt, megkopaszodva bár, szervi szívbajával, abban a tragikus hatnapos hóförgetegben, és ostora pattogtatásával nógatta futásra a tucatnyi izmos, hosszú szőrű, sarkvidéki kutyát.Helyzete nehéz volt, s egyre nehezült. A hőmérő higanyszála leszállt, s neki se sátra, se kétszersültje, se petróleumkályhája. Kutyái egymás után belebukfenceztek a hóba, mert kutyaeledele se volt. De azért csak hajtott, hajtott, három nap, három éjszaka, hajtott étlen-szomjan, fagyoskodva, a reménytelen mentőexpedícióban reménykedve hajtott, míg csak a harmadik nap estéjén az utolsó kutya is ki nem dőlt.Teljes csönd borult rá. Ameddig ellát a szem, csupa hó. Üres a látóhatár, eltűnt a rokonság, el a felesége, el még a warnemündei lány tündöklő szépsége is. Csak egy aranyszín lángocska libegett a fekete égen, a sótartó közvetlen közelében. Tildi ugyanis a német vendég tiszteletére kiverekedte, hogy két gyertya is világítson a vacsoraasztalon. Az anyagátvevő áhítattal nézte. "Istenem - mondta magában. - Északi fény!" Lába szárán lassan kúszott föl a jég.Elővett egy kis előjegyzési naptárt, ahová a kiszállásai voltak följegyezve, és dermedt kezével, félig befagyott töltőtollával beleírta: Isten óvja a Királyt! - habár még ifjan is szocdem volt, nemhogy királypárti. Aztán még földerengett valami az ifjúságából, és hozzáírta: Éljen Anglia! - holott sose járt Angliában, mindig csak Olaszországba vágyott, de tavaly, amikor megkapta az útlevelet, hetven dollárral a zsebében nem mert egy ilyen hosszú utazásnak nekivágni. ÜRES LAP*                           EGY RIZSSZEM PANASZAISzíves elnézésüket kérem. Csak a jövőnkért érzett aggodalom bírt szóra.Az, akivel erről vitatkozni szoktam, harmadik szomszédom, más szóval, csak két szem rizs van köztünk. Mélyen érző, tisztán látó lény, szenvedéllyel védi kissé szélsőséges nézeteit.Amin vitatkozunk, nem is olyan bonyolult. Egészen egyszerűen is megfogalmazható: egyformák vagyunk-e mi, rizsek? És mit hoz a jövő? És milyenek lesznek a leszármazottaink?Mert mi, s ez a legszomorúbb az egészben, nemesített faj vagyunk, úgynevezett "télálló tibeti". Ami nemcsak azt jelenti, hogy az átlagosnál jobban tűrjük a hideget, hanem hogy más vonatkozásban is - a keményítőtartalomtól kezdve a szaporodási képességünkig - kiválasztott fajta vagyunk. Hogy a többiekkel mi lesz, arra jobb nem gondolni.De elég nekünk a mi bajunk. Miután elvetettek, kikelünk, kalászba szökünk, magot hozunk. Még én is belátom, hogy ez kissé egyhangú. Barátom azonban mindig élesen fogalmaz; ő így mondja: "Már csak önmagunkat ismételjük." Erre én a Mendel-törvényre szoktam hivatkozni, azaz: hogy majd belőlünk is létrejönnek új változatok, amire ő csak legyint, és Li Tai-ling maximáját idézi: "Csak a megújulás visz az öröklétbe. Aki nem tud különbözni, már nem él."Itt kezdek ingerült lenni. Egyszer odatartottam az orra elé a tükröt. Hát egyformák vagyunk mi? Erre csak egy gúnyos mosollyal válaszolt. És - mert még a véletlen is neki kedvez - még tartott a mosoly, amikor beállított a postás, egy szemüveges, lecsúszott entellektüel. Már messziről odakiabált nekem:- Rizs! Levelet hozok!Rizsnek hív. Nevünk minekünk nincs, mert minek. Nevet adni kétfajta sajtnak kell, két fogpasztának, két regénynek, nehogy összetévesszék őket. De két rizsnek? Mi még a borítékra sem írunk címet! Fölbontottam a levelet, belepillantottam, visszaadtam.- Én csak egy kis rizsszem vagyok - mondtam megbántódva -, de azért nem szeretem, ha összetévesztenek.Egy rizsszem élete folyamán átlag 2-300 000 másik rizzsel kerül össze. Agyunk olyan, hogy ennyit meg is tud jegyezni. Valakit meg nem ismerni nálunk sértésszámba megy, kiváltképp postásoknál, hiszen a látásuk épp ebben az irányban élesedett.Elképzelhetik, hogy a postás milyen zavarba jött.- Ó, én hólyag! - próbálta tréfával elütni a dolgot. - Mit összebeszélek? Én mafla! Én savanyú uborka!Eközben nézelődött, ide-oda villant a szeme, előbb jobb szomszédomra, aztán első bal, aztán második bal szomszédomra, s végül megállapodott a barátomon.- Ó, most látom! Hiszen ez önnek szól! Úgy látszik, piszkos a szemüvegem.- Hohó! Lassan a testtel! Ha nekem szól, miért adtad neki? Vagy neked rizs, az rizs?Hát azt a postást, azt látni kellett volna! Barátom újabb gúnyos mosolyt küldött felém, s engem majd szétvetett a düh. Kár, hogy önök nem láthatnak minket - de higgyék el, még csak nem is hasonlítunk egymásra. Barátom marxista (bár az egészből csak a forradalmi erőszak elve tetszik neki), én trockistának indultam, később Gandhi oldalára álltam, mert idegenkedem minden cselekvéstől... Jó, jó, ezek finomságok; de hallgassák meg a személyleírásunkat!Ő: Zömök alak, szúrós tekintet, piknikus alkat. Az élvezeteket habzsoló természet, aki azonban adni is szeret: egy jó szóért leveti ingét, remek úszó, többszörös életmentő.Én: Lágy vagyok, szelíd, kissé nőies. Szép kis hangomon édes sanzonokat tudok, és ha olyan a hangulat, térdig vízben állva, a hold kék fényében elmulattatok egy egész rizsföldet. Különös ismertetőjelem: vízbe dobva lemerülök, mint a kő.Csak ennek a postásnak sikerült minket összecserélni!- Nos, barátom - kérdeztem tőle -, hát tényleg nincs köztünk különbség?Hűl-fűl zavarában. Ide néz, oda néz, zakatol az agya.- Óriási a különbség, kérem szépen... Önben majdnem 80% a keményítő!- És őbenne?Voltaképpen mire való ez a faggatás? Tessék megmondani: nemcsak valami rizsgőg az, ami a másiktól mindenáron különbözni akar? Hiszen az anyaöltől az egyetemig egyforma nevelést kaptunk, s azonos információkat kapunk a környezetünktől, mely maga is egyforma információkkal van betáplálva; és ha ez így megy tovább, csöppentett egyforma lesz minden unokánk!Mégse bírom abbahagyni. Addig nógatom a postást, míg megtörve be nem ismeri, hogy egyforma bennünk a keményítő.- Rá is van írva a zsákra: "Télálló tibeti, keményítőtartalom 80%..."Hogy csűri-csavarja! Mert nálunk egy postás inkább meghal, hogysem két személy összetévesztését belátná... Majd kap egy könnyebb kérdést.- Figyeljen - mondom. - Van egy folyó. Maga beleesett. Elkapta az örvény, fuldoklik, mindjárt lerántja a víz... És mi ketten állunk a parton, a barátom meg én. Ezt csak megértette? Nos - kérdeztem tőle -, ki ugrik a vízbe? Ő vagy én?Remeg a keze. Remegő ujjával rám mutat, aztán a barátomra, s megint rám.- Ő - mondja reszkető hangon. - És ön - mutat rám. - Egyikük se hagyna megfulladni.Ezt mondja! Miközben - ezt bizonyára tudják - barátom gomblyukában virít A Bátor Vízbőlmentő kitüntetés!Szomorú látvány ez. Más is így van vele? Én, ha egy ilyen buta és rossz jellemű frátert kínlódni látok, megsajnálom. (A bátrakat, az egyeneseket miért nem? De ez nem tartozik ide.)- Nos, jó - mondom neki. - Inkább nem kérdezek semmit. Magára van bízva, van-e köztünk valamilyen megkülönböztető vonás. Persze, nem köteles válaszolni. De annyit elárulok - teszem hozzá -, hogy vannak a postánál összeköttetéseim.Mit gondolnak? Úgy van! Ettől észre tért. Lám, lám. Ezzel kellett volna kezdeni!- Látok - mondja rögtön.- Mégpedig miben?- Előbb egy darabka szappan kell hozzá.- És aztán?- Továbbá egy szalmaszál, amit be kell mártani a szappanos lébe.- Aztán?- Akkor már csak bele kell fújni a szalmaszálba, hogy kijöjjön belőle a buborék.- És akkor mi történik?- Akkor megmutatkozik a különbség.- Miben?- Abban - mondja verejtékben úszva -, hogy az övé egy kicsivel hamarább pukkan el, mint az öné.Hamarább? Tetszettek hallani? Győztes pillantást vetettem barátomra. Most aztán megjárta! Évek óta szenved a mi állítólagos egyformaságunktól, és telekiabálja a világot panaszaival, pedig - önök a tanúim! - még sincs két egyforma rizsszem a világon! NYILATKOZATTorkig vagyok! Állandóan téves számokat tárcsázok. Hangom, ha a főnökömmel beszélek, reszketni kezd. Úgyszólván elvesztettem a munkakedvemet. Gimnazista kislányom átnéz rajtam. Jövőre ötvenéves leszek.Ennélfogva alulírott dr. Stü Rudolf ünnepélyesen kijelentem, hogy ezen okmány aláírása hamis, aláírója csaló, akivel nem vagyok azonos.dr. Stü Rudolf s. k. SZÓVIRÁGOKEzúton mondok köszönetet mindazoknak, akik szeretett férjem elhunyta alkalmából jóleső szerencsekívánataikkal elhalmoztak.*Ki látta kétéves, Zoli névre hallgató, nőstény, hosszú szőrű, szobatiszta középfülgyulladásomat?*Részeg halottakat nem szolgálunk ki!*Bajtársi találkozóE hó 20-án a városligeti kertvendéglőben bajtársi összejövetelre hívom mindazokat, akik tíz évvel ezelőtt ugyanebben a kerthelyiségben történt agyonverésemen személyesen részt vettek.néhai Ordódi B.*A sétányokon papírpénzt szétdobálni tilos!*Felkérjük t. vendégeinket, hogy a női napozót férfi ivarszervekkel ne látogassák.*Egy Volkswagen miért nem lehet boldog?*A zászlót etetni, piszkálni, ingerelni szigorúan tilos!*Vigyázat! A kapu harap! GONDOLATOK A PINCÉBENA labda egy betört ablakon keresztül leesett az alagsori folyosóra.Az egyik gyerek, a házmesterék tizennégy éves kislánya, lebicegett érte. Szegénykének a villamos levágta a fél lábát, s boldog volt, ha labdát szedhetett a többieknek.Az alagsorban félhomály terjengett, de azért feltűnt neki, hogy egy sarokban megmozdult valami.- Cicus! - szólt oda a falábú házmesterkislány. - Hát te hogy kerülsz ide, kiscicám?Fölkapta a labdát, s ahogy csak tudott, elsietett vele.Az öreg, csúnya és rossz szagú patkány - őt nézték cicának - meghökkent. Így még nem beszélt vele senki. Eddig csak utálták, szénnel hajigálták, vagy rémülten elmenekültek előle.Most jutott eszébe először, hogy milyen más lett volna minden, ha történetesen cicának születik.Sőt - mert ilyen telhetetlenek vagyunk! - mindjárt továbbszőtte ábrándjait. Hát még ha falábú házmesterkislánynak születik?De ez már túlságosan szép volt. Ezt már el sem tudta képzelni. HIÁBA SIKERÜL
EGY VITÁS KÉRDÉST TISZTÁZNI,
MÁRIS OTT A KÖVETKEZŐ TALÁNYEgy kis rezedaszál kiment az illemhelyre, és helyet foglalt az ülőkén. Ekkor valami szöget ütött a fejébe. Hiszen ő növény, nincs se bélcsatornája, se széklete. Akkor meg mit keres itt?No, ez legalább tisztázódott! A kis rezeda fölkelt, és dolgavégezetlen visszament a vendégek közé. Amikor a háziasszony (angol királyi vérből, akinek a neve napját ünnepelték) kérdő pillantást vetett rá, visszamosolygott, de csak ennyit mondott magyarázatul:- Egy kis félreértés történt.És elindult a büfébe, mert pezsgőzhetnékje lett... Az lesz a jó hecc - gondolta, amikor a karcsú poharakat meglátta -, ha inni sem tudok! TUDNIVALÓK, KÖZLEKEDÉSI KORLÁTOZÁSOK A 
FEBRUÁR 1-JEI ESEMÉNYEKKEL KAPCSOLATBANMint ismeretes, holnapután, február elsején, egy keddi napon, délután háromnegyed hatkor vége lesz a világnak. Mindjárt utána az utolsó ítélet következik.A fővárosi tanács illetékes ügyosztálya felkéri a lakosságot, hogy kerülje a pánikot. Másfelől viszont türelmetlenkedni is fölösleges, mert kivétel nélkül mindenki sorra kerül.Nagyobb méretű közlekedési korlátozásokra nem lesz szükség, de az Alagutat - az esetleges beomlás veszélye miatt - délután háromkor lezárják. Ettől kezdve a négyes, ötös, ötvenhatos autóbusz a Lánchíd helyett az Erzsébet-hídon közlekedik.A vasutak, hajók, autóbuszok menetrendszerűen járnak, sőt, a Vigadó térről egy sétahajó különjárat is indul, mely (elegendő számú jelentkező esetén) fellobogózott ravatalként úszik lefelé a Vaskapu festői vidéke és a Fekete-tenger felé.Mindazokkal, akik életük meghosszabbítását akarják kérvényezni, máris közöljük, hogy kívánságuk nem teljesíthető. Még terhes anyák és újszülöttek sem képeznek kivételt, pedig néhányan jogosan panaszkodnak amiatt, hogy épp holnapután háromnegyed hatkor jönnek a világra, és ennek folytán roppant rövid életűek lesznek.Másfelől viszont különleges szerencse éri mindazokat, akik ebben az időpontban amúgy is elhaláloztak volna. Ezek most jót röhögnek a markukba. AZ OTTHONA kislány még csak négyéves volt, emlékei bizonyára összemosódtak, s az anyja, hogy tudatosítsa benne a küszöbön álló változást, odavitte a szögesdrót kerítéshez, és messziről megmutatta neki a szerelvényt.- Nem is örülsz? Ez a vonat visz haza.- És akkor mi lesz?- Akkor otthon leszünk.- Mi az, hogy otthon? - kérdezte a gyerek.- Ahol azelőtt laktunk.- És ott mi van?- Emlékszel még a mackódra? Talán a babáid is megvannak még.- Anyu - kérdezte a gyerek. - Otthon is vannak őrök?- Ott nincsenek.- Akkor - kérdezte a kislány - onnan meg lehet majd szökni? A MAGUNK MEGVALÓSÍTÁSÁNAK NÉHÁNY VÁLTOZATAMi tagadás, mint a legtöbb gyerek, butaságokról álmodoztam. Pilóta, mozdonyvezető vagy legalábbis mozdony szerettem volna lenni. Néha gondoltam egy nagyot: ha megnövök, a bécsi gyors leszek!Távoli rokonunk, dr. Kniza apátplébános, iskolázott és megfontolt férfiú, arra próbált rávenni, hogy kavics legyek, s engem vonzott is a végérvényesség, a lekerekített csönd. Anyám viszont, épp fordítva, azt kívánta, hogy keressek valami kapcsolatot az idővel. "Menj te csak el, kisfiam, tojásnak - nógatott néha -, hiszen a tojás a születés és az elmúlás egyszerre, a törékeny burokban múló idő. Egy tojásból minden lehet" - érvelt a jó mama.De lám, az élet útjai kiszámíthatatlanok. Most egy homokórában vagyok homok, talán, hogy mindkettőjüknek igazuk legyen, hiszen a homok maga az időtlenség, a homokóra viszont az időmúlás ősi szimbóluma. Ott szerepelt már az egyiptomi hieroglifák közt, s azt jelentette: "Lemegy a nap", "Istenem, hogy fut az idő", "Gyülekeznek már a költöző madarak", és "Mitől szédülök, kedves doktor úr?"Egy ilyen kényelmes állást nem könnyű megkapni, de Kniza bácsi dicséretére szóljon, bár nem helyeselte e megalkuvó életelvet, mégiscsak beprotezsált, s így fölvettek alkalmi homoknak. (Alkalmi azért vagyok, mert csak tojásfőzéshez használnak, ebben is a mamának lett egy kis igaza.) Sokáig minden simán ment, s már azt kezdtem mondogatni, hogy hála istennek, sikerült jól berendeznem az életemet, amikor váratlanul beütött a baj, egyik napról a másikra megcsomósodtam, ami egy homoknak éppoly katasztrófa, mint amikor egy balett-táncos pocakot ereszt. (De ez minálunk nem a korral jár. A homok nem öregszik.)Most az a helyzet, mégpedig egyre gyakrabban, hogy a lábam átcsúszik, de a fenekem fönnakad az üvegszűkületben. Próbáltam persze fordítva, fejjel lefelé leperegni, de akkor is az a vége, hogy percekig, néha órákig ott nyomakszom kézzel-lábbal kapálózva, s ezalatt a tojások nem főnek tovább, a homokóra megáll, hiszen az a sok homok tétlenül vár a fejem fölött. S ezek a homokok nem sürgetnek, meg se mukkannak, de puszta létükkel valami néma, morális nyomást gyakorolnak rám, amitől idegbajt kapok. S még azt se mondhatom, hogy nem tehetek róla, mert igenis tehetek, hiszen nyilván elejétől volt bennem hajlam a megikrásodásra; más szóval alapjában duhaj, lázadó, összeférhetetlen fráter vagyok, abszolúte alkalmatlan homoknak.Ilyenkor az embernek minden eszébe jut. Aki ma lát, el se hinné, hogy mehettem volna én izzólámpába légüres térnek. És tessék elképzelni, volt egy lány, egy csinos, de butácska, Panni nevű nő, aki a Batisztselyemgyárban dolgozott. "Te - mondta egyszer -, gyere ki velem, csinálunk belőled női bugyit..." - Akkor megsértődtem, de ma már ez is paradicsomi boldogságnak tűnik föl nekem; pedig bugyinak lenni se valami nagy változatosság, de mégiscsak van egy kis pikáns zamata.És most megint be vagyok akadva a szorulatba. Innen üzenem mindazoknak, akik vártak tőlem valamit, hogy bár szeretteimtől csupa rossz tanácsot kaptam, végeredményben csak én vagyok a hibás, amiért ezt a szürke, de biztos életpályát választottam. Pedig, ha merek kockáztatni, akkor egy kis szerencsével s minden protekció nélkül, mert ismertem a mérnököt, aki a világ legnagyobb óceánjáróját tervezte, többre is vihettem volna; hiszen ha a hetvenezer tonnás Queen Mary helyett történetesen én jutok eszébe, akkor most nem a hasamat lennék kénytelen behúzni, hogy átjussak ezen az istenverte szűkületen, hanem toronymagas hullámokat meglovagolva, széllel-viharral dacolva, büszkén szelném a tengereket!Bocsánat. Sikerült. Átpréselődtem. Lepergek. ÜZENET A PALACKBANKihalásztatott a Csendes-óceánból"Innen, a déli szélesség 17., a nyugati hosszúság 151. fokáról körülbelül az Otahiti szigetek magasságából, igen rossz időjárási viszonyok között, az éjszaka sűrű sötétjében, tomboló szélben, zuhogó esőben, az erős hullámverésben hánykolódva, amikor már a többi magyar, csupa derék matróz, a tengerbe veszett, én egészen véletlenül rájöttem arra, hogy ha a két karomat előrelököm, és, mintha eveznék, hátracsapom, a lábamat pedig, ahogy a békák ugrálnak, széjjelrúgom, akkor, ahelyett hogy én is elmerülnék, és a vízbe fulladnék, a felszínen bírom tartani magam. Drága földieim, felsőpáhokiak! Létezik ez? Tudtatok róla? És ha tudtatok, miért nem szóltatok? Ha még tíz percig kibírom szusszal, talán idetéved egy hajó, és észrevesz, és kiment. De ha nem, akkor ezúton üzenem minden hőn szeretett honfitársamnak: Becze Benedek vagyok! Magyarok! Halló! Figyelem! Hallgassatok szómra, és ha hasonló bajba keveredtek, kezetekkel-lábatokkal kapálózzatok, nehogy a hullámok elnyeljenek. Menyemet, fiamat üdvözlöm, és Isten óvja a szép magyar hazát!" AZ UTOLSÓ MEGGYMAGMár csak négyen voltak magyarok. (Márminthogy itthon, Magyarországon. Más népek közt, szerteszóródva, még jó néhány élő magyar akadt.) Egy meggyfa alatt tanyáztak. Jó fa volt, árnyat is, gyümölcsöt is adott. Persze, csak meggyszezonban.A négyből is az egyik nagyothallott, kettő pedig rendőri felügyelet alatt állt. Hogy miért, azt már maguk se tudták. De azért néha még elmondogatták:- Én rendőri felügyelet alatt állok.Neve csak egyetlenegynek volt, jobban mondva, csak ő emlékezett a nevére. (Siposnak hívták.) A többiek, mint annyi mást, a nevüket is elfelejtették. Négy embernél nem olyan fontos, hogy mindegyiknek külön elnevezése legyen. Egyszer azt mondta Sipos:- Kéne valami emléket hagynunk magunk után.- Mi a csodának? - kérdezte az egyik, aki rendőri felügyelet alatt állt.- Hogy arra az időre, amikor már nem leszünk, maradjon utánunk valami.- Ki lesz akkor mireánk kíváncsi? - kérdezte a negyedik magyar, akit se Siposnak nem hívtak, se rendőri felügyelet alatt nem állt.Sipos azonban ragaszkodott a tervéhez, mely a másik kettőnek is megtetszett. Csak ő, a negyedik hajtogatta a magáét, hogy ennél butább ötletet még nem termett a föld. Zokon is vették a többiek.- Mi az? - szóltak rá. - Hogy beszélsz? Te talán nem is vagy igazi magyar.- Miért? - kérdezte ő. - Olyan nagy mázli most magyarnak lenni?Ebben volt valami. Abba is hagyták a torzsalkodást, és nagy fejtörésbe kezdtek, hogy miféle emléket hagyhatnának maguk után. Egy követ megfaragni, ahhoz véső kellett volna. Ha legalább egy gombostűje volna valakinek! Azzal - magyarázta Sipos - bele lehetne szurkálni a fa kérgébe valamilyen üzenetet. A fában az holtig megmarad, mint az emberi bőrön a tetoválás.- Hát akkor dobjunk föl egy nagy követ - javasolta az egyik rendőri felügyeletes.- Te buta. Hiszen az leesik.Amaz nem vitatkozott. Szegény, tudta ő magáról, hogy némiképp rövid az esze.- Hát mondjatok jobbat - szólalt meg később. - Mi van valami, ami megmarad?Ezen sokáig eltanakodtak. Végül abban maradtak, hogy két kő közé (nehogy a földbe mossa az eső) elrejtenek egy meggymagot. Nem valami óriási emlékeztető, de jobb híján az is megteszi.Az ám! De honnan vegyék? Hiszen ők, amíg a meggyszezon tartott, meggyen éltek, utána pedig összeszedték, apróra törték, és megették a magvakat. Most aztán nem találtak egy fia magot sem.Ekkor azonban a negyedik magyarnak, akit se Siposnak nem hívtak, se rendőri felügyelet alatt nem állt, eszébe jutott egy meggy. (Most már ő sem ellenkezett, hanem szívvel-lélekkel velük tartott, és csak úgy buzgott a tettvágytól.) Az a bizonyos meggy olyan magasan termett a lombkorona legtetejében, hogy annak idején nem tudták leszedni. Így aztán ott maradt, és magvára aszott.Kisütötték, hogy négyen, ha egymás vállára állnak, azt az egy szál meggyet mégiscsak le tudnák hozni. Jól átgondoltak mindent. Alsónak odaállt az a rendőri felügyeletes, akinek sok esze ugyan nem volt, de ereje annál több. Az ő vállára az mászott föl, akit se Siposnak nem hívtak, se rendőri felügyelet alatt nem állt. Őutána megint egy rendőri felügyeletes következett, utolsónak pedig a vékony hasú, vékonydongájú Sipos kezdett neki a mászásnak.Nagy üggyel-bajjal föl is ért, ki is egyenesedett a három társából álló oszlopon. De mire fölért, elfelejtette, hogy miért mászott oda. Egyszerűen kiment a fejéből. A többiek kiabáltak ugyan, hogy hozza le azt az összeaszott meggyet, Siposnak azonban hiába kiabáltak. (Tudniillik, ő volt az, aki nagyothallott.) Most aztán se föl, se le, se té, se tova. Néha mind a négyen egyszerre kiabáltak, de így se tudták a helyzetet megoldani. És úgy maradtak, ahogy voltak, egyik magyar a másikon. PÉLDÁZATOKA NAGY MENETELÉSHol volt, hol nem volt, volt egyszer egy tojás. Ez a tojás fogta magát, és elindult világgá. Ment, ment, s szembetalálkozott Berengár királlyal. Megkérdezte a király a tojástól:- Hová, hová, tojás koma?- Megyek világgá.- Várj egy kicsit, veled tartok.Gurult a tojás, baktatott Berengár király. Arra karikázott egy fél bicikli. Azt kérdezte Berengár királytól:- Hová, hová, Berengár koma?- Megyek világgá.- Várj egy kicsit, veled tartok.Görgött a tojás, ballagott Berengár király, karikázott a fél bicikli. Arra jött Jézus Mária Szent József.- Hová, hová, fél bicikli koma? - kérdezte a fél biciklit.- Megyek világgá.Ő is velük tartott. Ahogy mentek, mendegéltek, szembejött velük Bertolt Brecht. Megállt, érdeklődött.- Hová, hová, Jézus Mária Szent József koma?- Megyek világgá.- Én is megyek, menjünk együtt.Beállt a sor végére Brecht. Jó darab utat megtettek, mikor szembejött velük Takariko Kiriwi japán asztalitenisz-világbajnok.- Hová, hová, Bertolt Brecht koma? - kérdezte a szemüveges Kiriwi.- Megyek világgá.- Várj egy kicsit, én is megyek.Elöl a tojás, utána Berengár király, őutána a fél bicikli, aztán Jézus Mária Szent József és Bertolt Brecht, utoljára Takariko Kiriwi, a szemüveges asztalitenisz-világbajnok. Mennek, mennek, mendegélnek. Mennek, mennek, egy szót se szólnak. Még ma is mennek, ha meg nem haltak. AZ AUTÓVEZETŐPereszlényi József anyagmozgató, CO 75-14 rendszámú Wartburg kocsijával megállt a sarki újságárusnál.- Kérek egy Budapesti Híreket.- Sajnos, elfogyott.- Akkor egy tegnapi is jó lesz.- Az is elfogyott. De véletlenül van már egy holnapim.- Abban is közlik a moziműsort?- Az mindennap benne van a lapban.- Hát akkor adja ide azt a holnapit - mondta az anyagmozgató.Visszaült a kocsijába. Föllapozta a moziműsort. Némi keresgélés után talált egy csehszlovák filmet - Egy szöszi szerelmei -, melyet dicsérni hallott. A Stáció utcai Kék Barlang moziban játszották, és fél hatkor kezdődött az előadás.Éppen jókor. Még volt egy kis ideje. Továbblapozott a másnapi újságban. Szemébe ötlött egy napihír Pereszlényi József anyagmozgatóról, aki CO 75-14 rendszámú Wartburg személygépkocsijával a megengedettnél gyorsabban haladt a Stáció utcában, és nem messze a Kék Barlang mozitól belerohant egy szembejövő teherautóba. Az elővigyázatlan anyagmozgató szörnyethalt.- Még ilyet! - mondta magában Pereszlényi.Órájára nézett. Mindjárt fél hat. Zsebre vágta az újságot, elindult, és a megengedettnél gyorsabban haladva belerohant egy teherautóba a Stáció utcában, nem messze a Kék Barlang mozitól.Szörnyethalt, zsebében a holnapi újsággal. KIVÉGZÉSI SZABÁLYZAT1A kötél általi halálbüntetést a honvéd büntetőintézet falain belül vagy valamilyen más zárt helyen, az agyonlövetés által való halálbüntetést pedig erre alkalmas, hívatlanok szeme elől lehetőleg elzárt helyen, minden fölösleges feltűnés kerülésével rendszerint korán reggel kell végrehajtani.
2Halálos ítélet végrehajtásánál mindig egy m. kir. őrnagy, ennek hiányában pedig egy rangban idősebb százados a parancsnok.Födözetül négy gyalogszakasz vonul ki, legalább tíz-tíz taggal.
3A "zárósorba", vagyis az elítéltnek közvetlen őrizetére egy altisztet, öt tisztest és tizenöt rendfokozat nélküli egyént kell kirendelni. Ezek már előbb a büntetőintézet kijáratához mennek, és ott négyszög formájában megalkotják a zárósort, melynek minden oldala öt emberből áll.A foglár az őrség kíséretében a zárósorig vezeti az elítéltet. A zárósorba a pap is belép, az őrség azonban visszamarad.A menet lassú ütemben halad a vesztőhelyre, és senkinek sem tiszteleg.A végrehajtás parancsnoka a vesztőhely közelébe érkezve ezt vezényli:- Vigyázz! Végrehajtó négyszög, indulj!A végrehajtó négyszög megalakulása után a tisztek annak belsejébe lépnek. A zárósor kinyílik, az ítélő hadbíróság kiküldött hadbírája, a m. kir. honvédügyésznek és egy jegyzőkönyvvezetőnek jelenlétében, még egyszer felolvassa az ítéletet, s az ítélet végrehajthatóságát megállapítja, mire a végrehajtáshoz lehet fogni.
4Ha az ítéletet agyonlövetés által hajtják végre, akkor erre már előzetesen négy embert kell kirendelni, kik egy tiszt jelenlétében megtöltik fegyverüket. Az elítéltnek le kell térdelnie, és valamelyik bajtársa, kit a jelenlevők közül szabadon választhat, beköti szemét. Ugyanakkor a végrehajtás parancsnoka kardjával a négyszög hátsó oldala felé jelt ad, mire az annyira, amennyire szükséges, csendben szétnyílik.A négy kirendelt ember előlép, fegyverét zajtalanul "kész" helyzetbe teszi, és halkan közel lép az elítélthez, amint ez az elítélt megérintése nélkül csak lehetséges.A végrehajtás parancsnoka akként áll oldalvást, hogy ezek az emberek láthassák, majd magasra emeli kardját, mire a középső két ember az elítélt fejére, a másik kettő pedig mellére céloz, és a végrehajtás parancsnokának hosszan nem halogatott "Tűz!" vezényszavára egyszerre lő.Ha a kivégzett még életjelt ad, még egy vagy annyi lövést kell tenni, amennyi szükséges.
5Akár kötél által, akár agyonlövetéssel történt a kivégzés, annak végrehajtása után a kirendelt orvos megállapítja a halál beálltát. Ezután a lelkész rövid beszédet és a kivégzettért rövid imát mond, melyhez a végrehajtás parancsnoka ezt vezényli:- Imához!Ezután a tisztek elrendelik az elvonulást.
6A kivégzettet éjjel, csendben, gyászkíséret nélkül kell az erre kijelölt helyen eltemetni. MI MINDENT KELL TUDNIÉrvényes két díjszabási övezet beutazására, egy órán belül, legföljebb négyszeri átszállással, a felszállóhelytől az utazás céljához vezető legrövidebb útvonalon. Átszállni csak keresztezéseknél, elágazásoknál és végállomásokon lehet, de csak olyan kocsira, melynek útvonala az előzően igénybe vett kocsik útvonalától eltér. Egy utazás során csak egy Duna-híd és minden útvonal csak egyszer érinthető.Kerülő utazás és útmegszakítás tilos! NÁSZUTASOK A LÉGYPAPÍRONNem mentek sehová. Minek is? Itt ez a szép Budapest, mondta az ifjú férj, van itt színház, mozi, hangverseny, látnivaló elég.Otthon maradtak. Szépen, szerelmesen teltek mézesheteik.Egy délután azonban, úgy fél hét felé, fölakadtak a lámpáról lelógó légypapíron.- Buta egy véletlen!*A FÉRJ: Szeretsz, angyalom?AZ ASSZONYKA: Nagyon. A FÉRJ: Hát akkor gyere.AZ ASSZONYKA: Már megint?A FÉRJ: Gyeregyere.AZ ASSZONYKA: Jaj, hogy te milyen vad vagy.A FÉRJ: Gyeregyeregyere. Gyere!AZ ASSZONYKA: Mindjárt, csak valamibe bele van ragadva a sarkam.A FÉRJ: Rúgd le a cipőcskédet, de siess!AZ ASSZONYKA: Akkor ma megint itthon maradunk. Pedig Csajkovszkij-est van a Zeneakadémián.A FÉRJ: Fütyülök Csajkovszkijra. AZ ASSZONYKA: Inkább mennél színházba?A FÉRJ: Á, ezek a szájbarágós magyar rendezők... Mondd, te nem úgy érzed, mintha lengenénk?AZ ASSZONYKA: Talán csak bebeszéled magadnak.A FÉRJ: Egészen határozottan úgy érzem, mintha madzagon lógnék, és a levegőben himbálóznék ide-oda.AZ ASSZONYKA: Ne törődj vele. Nézd meg, mi megy az Operában.A FÉRJ: Hol az újság?AZ ASSZONYKA: A konyhaasztalon.A FÉRJ: Nem tudok kimenni, mert már nekem is bele van ragadva a lábam valamibe.AZ ASSZONYKA: Furcsa... Nekem úgy rémlik, hogy az Álarcosbál.A FÉRJ: Mondd, kérlek, amibe a cipőd beleragadt, az valami fényes és ragadós máz?AZ ASSZONYKA: Olyasmi.A FÉRJ: Én már a kezemet se tudom belőle kihúzni.AZ ASSZONYKA: Hogy te hogy szeretsz panaszkodni! Az lesz a vége, hogy megint itthon ülhetünk.A FÉRJ: Mi ez a rángatózás?AZ ASSZONYKA: Megpróbálok kimászni ebből a ragacsból.A FÉRJ: Ne vacakolj, mert még leszakadunk.AZ ASSZONYKA: Hát te már mindenbe beletörődsz? Pedig azért szerettem beléd, mert olyan vállalkozó kedvű voltál, mindig megnevettettél, és azt mondtad, imádod a zenét...A FÉRJ: Hiába imádom a zenét, ha nem tudom a végtagjaimat megmozdítani.AZ ASSZONYKA: Mintha te volnál az első, aki beleragadt valamibe! Vannak rokkantak, láb nélkül. De ők is élnek, dolgoznak, még szórakoznak is.A FÉRJ: Most mintha forognánk.AZ ASSZONYKA: Ez is zavar?A FÉRJ: Ilyet még nem is hallottam.AZ ASSZONYKA: Akkor megmagyarázom. Befúj a szél a lépcsőházból, az forgatja ezt a ragadós micsodát. Megnyugodtál?A FÉRJ: Hogy nyugodnék meg, amikor már hasig vagyok ebben a ragacsban!AZ ASSZONYKA: Te csak fújod a magadét! Húsz perc múlva hét. Már csak taxival érünk az Operába.A FÉRJ: Semmibe veszed az élet realitásait?AZ ASSZONYKA: Azt mondtuk, hogy ez a házasság nem olyan lesz, mint a többi. Mi nem fogunk kifogyni a szóból, elfásulni, veszekedni, elválni. Én még nagyokat akarok nevetni, és három gyereket akarok, és zenei iskolába akarom őket íratni.A FÉRJ: Már a szájamig ér.AZ ASSZONYKA: Légy szíves, telefonálj taxiért. TANULJUNK IDEGEN NYELVEKET!Nem tudok németül.Budgyonnij és Alexajevka közt egy csomó löveget kellett föltolni egy dombra, mert kerékagyig besüllyedtek a sárba. Amikor harmadszor került rám a sor, és körülbelül a felpart közepe táján elkezdett visszafelé csúszni a dögnehéz tábori ágyú, úgy tettem, mintha szükségre akarnék menni, és leléptem.Tudtam az irányt a körletünk felé. Átvágtam egy óriási napraforgótáblán, aztán kiértem a tarlóra. A zsíros, fekete föld úgy tapadt a bakancsomra, mint a búvárok ólomnehezéke, amellyel a tengerfenékre szállnak. Azt hiszem, húsz percig mehettem, amikor egyenesen beleszaladtam egy magyar szakaszvezetőbe és egy németbe, akiről nem tudtam, mi lehetett, mert nem ismertem a német rendfokozatokat. Már ahhoz is őrületes balszerencse kellett, hogy pont beléjük szaladjak, mert teljesen sík volt a terep.A szakaszvezető állt, a német, szétterpesztett térddel, egy kis tábori széken ült. A szakaszvezető dohányzott, a német evett. Egy fogpasztástubus formájú tubusból kenősajtot nyomott egy szelet kenyérre, és csak a szemével intett, hogy álljak meg.- Was sucht er hier? - kérdezte.- Mit keres itt? - fordította a szakaszvezető.Mondtam, elvesztettem az alakulatomat.- Er hat seine Einheit verloren - mondta a szakaszvezető.- Warum ohne Waffe?- Hol a puskája? - kérdezte a szakaszvezető.Mondtam, hogy munkaszolgálatos vagyok.- Jude - mondta a szakaszvezető.Ezt még én is megértettem. Megmagyaráztam, hogy nem vagyok zsidó, hanem mint a Népszava győri terjesztőjét egy különleges munkásszázadhoz hívtak be.- Was? - kérdezte a német.- Jude - mondta a szakaszvezető.A német felállt. Leverte zubbonyáról a morzsát.- Ich werde ihn erschiessen - mondta.- Magát a Feldwebel úr most agyon fogja lőni - fordította a szakaszvezető.Éreztem, hogy elönt a verejték, és kavarogni kezd a gyomrom. A német rácsavarta a kenősajtos tubusra a kupakot, és elővette puskáját. Talán, ha beszélek németül, meg tudom neki magyarázni, hogy nem viselek sárga karszalagot, tehát nem is lehetek zsidó, és akkor minden másképpen történik.- Er soll zehn Schritte weiter gehen.- Menjen tíz lépéssel tovább - mondta a szakaszvezető.Mentem tíz lépést. Közben bokáig süllyedtem a sárba.- Gut.- Jól van.Megálltam. A Feldwebel rám fogta a puskát. Csak arra emlékszem, hogy egyszerre irtózatos nehéz lett a fejem, és majdnem szétrobbantak a beleim. A Feldwebel leeresztette a puskát.- Was ist sein letzter Wunsch? - kérdezte.- Mi az utolsó kívánsága? - kérdezte a szakaszvezető.Mondtam, nagydolgozni szeretnék.- Er will scheissen - fordította a szakaszvezető.- Gut.- Jó.Amíg dolgomat végeztem, a Feldwebel súlyban tartotta a puskát. Mihelyt fölálltam, fölemelte.- Fertig? - kérdezte.- Kész?Mondtam, kész.- Fertig - jelentette a szakaszvezető.A Feldwebel puskája nyilván felfele hordott, mert a köldöktájamra célzott. Körülbelül egy vagy másfél percig álltam így. Aztán, továbbra is rám célozva, azt mondta a Feldwebel:- Er soll hupfen.- Békaugrás - fordította a szakaszvezető.A békaugrás után kúszás következett. A kúszás után tizenöt fekvőtámasz. Utoljára azt mondta a Feldwebel, hogy hátra arc.Hátraarcot csináltam. - Stechschritt!- Díszlépés! - tolmácsolta a szakaszvezető.- Marsch! - mondta a Feldwebel.- Menet, indulj! - fordította a szakaszvezető.Elindultam. Járni is alig lehetett, nemhogy díszlépést kivágni. Röpködtek a sárgombócok a fejem felett. Csak őrületes lassúsággal tudtam haladni, és közben éreztem, hogy a Feldwebel a hátam közepére célzott. Még most is meg tudnám mutatni a pontot, ahová a puska csöve irányult. Ha nincs az a sár, csak öt percig tartott volna rettegésem. Így azonban talán egy félóra is elmúlt, míg hasra mertem feküdni és visszanézni.Olaszul se tudok: sajnos, nincs nyelvérzékem. Tavaly, amikor egy tíznapos Ibusz-társasutazással Riminiben nyaraltam, egy este, a Regina Palace nevű luxusszálló előtt felismertem a Feldwebelt. Nem volt szerencsém. Ha egy fél perccel előbb érek oda, agyonverem; így azonban ő észre se vett engem. Többedmagával fölszállt egy üvegtetejű, piros autóbuszra, mialatt én kellő nyelvtudás híján, csak magyarul ordítozhattam:- Ne induljanak el! Szállítsák le azt a fasiszta disznót!A portás, egy nálam fél fejjel magasabb, színes bőrű szudáni, megfenyegetett az ujjával, és intett, hogy hordjam el magam. Még neki sem magyarázhattam el, mi történt, habár ő talán az olaszon kívül franciául és angolul is tudott. Én azonban, sajnos, a magyaron kívül semmiféle más nyelven nem beszélek. TRILLAKicsavarja a papírt az írógépből. Új lapokat vesz elő. Közibük rakja az indigót. Ír.Kicsavarja a papírt az írógépből. Új lapokat vesz elő. Közibük rakja az indigót. Ír.Kicsavarja a papírt az írógépből. Új lapokat vesz elő. Közibük rakja az indigót. Ír.Kicsavarja a papírt. Húsz éve van a vállalatnál. Hideget ebédel. Egyedül lakik.Wolfnénak hívják. Jegyezzük meg: Wolfné, Wolfné, Wolfné. A POGÁNY SÜTTŐFIA
SÜTTŐ GONDOLATAI
MIKÖZBEN
VENCELLIN ABÁDSZALÓKI PRÉPOST
PARANCSÁRA
TESTÉT NÉGYFELÉ SZAGGATTÁK(Megjegyzés: A prépostság négy kimustrált kancát adott a szaggatáshoz. Emiatt a művelet csak a negyedik rugaszkodásra sikerült.)
1Céltalan erőlködés. Mit tud egy libafertály arról, hogy tíz perccel ezelőtt még egész liba volt?És megfordítva: zavarja-e egy liba nyugalmát, hogy tíz perc múlva levágják, felnégyelik, ropogósra sütik?Ha erre gondolok - és nem ordítok éppen -, jókat nevetek magamban!
2Az új vallások milyen türelmetlenek!Ha történetesen én győzöm le a szentháromságistákat, én bizony nem macerálom a prépostot, hanem egyetlen kardvágással kétfelé szelem.Pedig nekem jobbak a lovaim!
3A gyávaság forrása, hogy az emberek nem tudják elképzelni a rossznál még rosszabbat.Én azonban, ha elgondolom, hogy négy helyett nyolcfelé is szaggathatott volna a prépost, helyzetemmel, még ha nem is valami rózsás, mégiscsak elégedett vagyok.
4Sokszor tűnődtem: vajon meddig remél az ember?Most már tudom: az utolsó pillanatig.Feleim, szántsatok, vessetek, és este mécsvilágnál pogány dalaitokat bátran énekeljétek! Ímhol én most is tervezek, remélek, és keresek megvételre, esetleg abádszalóki házhely cserelehetőséggel, jó állapotban levő férfi pézsmapocok bundát, zömök alakra, háromnegyedest.Pedig már megyek széjjelfele! AZ ÉLET ÉRTELMEHa sok cseresznyepaprikát madzagra fűzünk, abból lesz a paprikakoszorú.Ha viszont nem fűzzük fel őket, nem lesz belőlük koszorú. Pedig a paprika ugyanannyi, éppoly piros, éppoly erős. De mégse koszorú.Csak a madzag tenné? Nem a madzag teszi. Az a madzag, mint tudjuk, mellékes, harmadrangú valami.Hát akkor mi?Aki ezen elgondolkozik, s ügyel rá, hogy gondolatai ne kalandozzanak összevissza, hanem helyes irányban haladjanak, nagy igazságoknak jöhet a nyomára. VISSZHANGSzép hazánk visszhangok dolgában sem áll az utolsó helyen. A természetjárók több tucatot tartanak számon. Leghíresebb a tihanyi: róla legendák és költői művek is szólnak. De még nála is érdekesebb a csalános-fülephegyi.Az utóbbiról szóló legkorábbi följegyzés 1827-ből ered, amikor valaki - talán egy vadásztársaság megtréfált tagja - a csalánosi erdészlakból átkiabált a Fülep-hegy sziklafala felé:- Ezt a hónapos retket ki tette a cipőmbe?A tihanyi visszhang még fénykorában is csak tíz szótagot vert vissza. És ez tizennégy!Azóta közel másfél évszázad múlt el. Sokan megfordultak a csalánosi erdészlak körül; boldog szerelmesek, kóbor katonaszökevények, gombaszedő lányok, a törvény elől menekülő bűnösök, üdülővendégek. És mindenfélét odakiabáltak a Fülep-hegynek. Példának okáért:- Itt vagyunk ketten, Ferenc és Katalin!Vagy:- Megdögleni se hagyják már az embert!Vagy pedig:- Richter Elemér, három kutya, hat egér!Voltak, akik káromkodtak; megint mások irgalomért fohászkodtak, vagy csak artikulálatlanul fölkukorékoltak, mert a nagy erdőségekben az embernek kukorékolhatnékja lesz.A tihanyi visszhangot elrontották az építkezések, de a csalános-fülephegyi ma is kifogástalanul működik. Csak az a furcsa, hogy bárki jön, és bármit kiabál, mindig ezt válaszolja:- Ezt a hónapos retket ki tette a cipőmbe?Mást nem tud mondani. BUDAPESTA Kálvin téren egy autóbusz nekirohant egy fának. Hirtelen az egész városban megálltak az összes villamosok. Minden megállt, még a kisvasút is a játéküzlet kirakatában. Csönd lett. Később még felzörgött valami, de csak egy újságpapírt söpört magával a szél. Aztán nekisodorta egy falnak, és még nagyobb lett a csönd.Nyolc perccel az atombomba robbanása után kialudt a villany, rögtön utána a rádióban lejárt az utolsó gramofonlemez. Egy óra múlva szörcsögni kezdtek a csapok, aztán nem folyt több víz. A lomb is száraz lett, akár a bádog. A szemafor szabad utat jelzett, de az utolsó bécsi gyors már nem futott be a pályaudvarra. Mozdonya kazánjában reggelre kihűlt a víz.Egy hónap alatt elgyomosodtak a parkok, zab nőtt a gyermekjátszóterek homokozóiban; ezalatt a söntések polcain is beszáradtak az étvágygerjesztő italok. Minden élelmiszert, az összes bőrdíszműárut és a könyvtári könyveket megették az egerek. Az egér roppant szapora állat; ötször is lefial egy esztendőben. Nem sok idő múlva úgy ellepték az utcákat, mint valami bársonyos, iszapszerűen hömpölygő kövezet.Birtokba vették a lakásokat, a lakásokban az ágyakat, a színházakban a zsöllyéket. Bejutottak az Operába is, ahol a Traviata került színre utoljára. Amikor az utolsó hegedűn átrágták az utolsó húrt, annak pendülése volt Budapest búcsúszava.De már másnap, az Operával épp átellenben, egy romház kövein megjelent egy cédula:"Hozott szalonnával egérirtást vállal doktor Varsányiné." BEVÉGEZETLEN RAGOZÁSSokszor csak úgy magam elé nézek
Sokszor csak úgy magad elé nézel
Sokszor csak úgy maga elé néz
Sokszor csak úgy magunk elé nézünk - - - ÜGYLET1. ELISMERVÉNYAlulírott Hallada Jutka ezennel tanúsítom, hogy édesanyám, dr. Hallada Ernőné budapesti lakos melléből a mai napon nyolc deciliter tejet leszoptam. Minthogy a tej jó minőségű és elegendő mennyiségű volt, ezennel kijelentem, hogy dr. Hallada Ernőné budapesti lakossal szemben semmiféle további igényt nem támaszthatok.Hallada Jutka
s. k. csecsemő
2. NYILATKOZATAlulírott dr. Hallada Ernőné budapesti lakos ezennel kijelentem, hogy a Hallada Jutka budapesti lakosnak juttatott nyolc deciliter anyatej átadása nekem nem megterhelést, hanem épp ellenkezőleg, megkönnyebbülést szerzett. Ennélfogva Hallada Jutkától se hálát, sem anyai ellenszolgáltatást, sem a jelenben, sem pedig a jövőben, nem igényelhetek.dr. Hallada Ernőné
anya EGY POCSOLYA EMLÉKIRATAI1972. március 22-én egész nap esett az eső, s én összegyűltem egy nagyon kellemes helyen. Meg is nevezem: Budapesten (Magyarország fővárosa), a XIII. kerületi Dráva utca 7. számú ház előtt, ahol horpadt a járda.Ott éltem, éldegéltem. Sokan belém léptek, aztán visszanézve szidtak, ócsároltak, kemény szavakkal illettek, amelyeket nem írok le. Két napig voltam pocsolya, zokszó nélkül tűrve a sértéseket. Mint ismeretes, 24-én kisütött a nap. Ó, mily paradox a lét! Fölszáradtam, amikor szép lett az idő!Mit írjak még? Jól szerepeltem? Dőrén viselkedtem? Mást vártak tőlem a Dráva utca 7-ben? Most ugyan már mindegy, de azért jó volna tudni, mert utánam is gyűlnek majd oda pocsolyák. Mi gyorsan élünk, napjaink ki vannak számolva, és mialatt odalent időztem, felnőtt egy tettre kész nemzedék, csupa álmodozó, nagyravágyó, potenciális pocsolya, és mind engem vallatnak, macerálnak, hogy mire számíthatnak abban a sokat ígérő horpadásban.Én azonban mindössze két napig tócsáskodtam, és ennek alapján csak ennyit mondhatok: tény és való, hogy a hangnem drasztikus, hogy a Dráva utca szeles, és minduntalan, amikor nem kéne, kisüt a nap, de legalább nem kell a csatornán lefolyni... Hej, micsoda lyukak, horpadások! Csőtörések! Beroppant úttestek! Nagy szó ez manapság! Fiatalok, ha rám hallgattok, előre! Irány a Dráva utca!

ÖRKÉNY ISTVÁN
TÓTÉK
MACSKAJÁTÉK   TÓTÉKTragikomédia két részben
1967 Levél a nézőhözAlbert Camus írja a Sziszüphosz mítoszában: "Az istenek arra ítélték Sziszüphoszt, hogy egy sziklát görgessen szüntelen a hegy tetejére, ahonnan a kő mindannyiszor visszagurult a saját súlyától. Úgy gondolták, s némi joggal, hogy nincs szörnyűbb büntetés, mint a haszontalan és reménytelen munka."Ebben az alvilági bűnhődőben látja Camus az abszurd hős típusát, akinek egész élete arra való csak, hogy semmit se vigyen véghez. Ő, amikor Sziszüphoszra gondol, mindig abban a helyzetben látja, amikor a szikla már legördült a csúcsról, s utána ereszkedik a síkságra, ahonnan újra föl kell majd hoznia. Mit érez Sziszüphosz leszállás közben? - kérdezi Camus. Néha a szikla az erősebb, s akkor a szomorúság elhatalmasodik szívén, de az is megesik, hogy öröm tölti el. "A magaslatok felé törő küzdelem elég ahhoz, hogy megtöltse az emberi szívet."Én is sokszor gondolok Sziszüphoszra, különösen azóta, amióta megéltem a háborút, és megjártam a frontot. Odáig azonban csak a sorsával küzdő ember jelképét láttam benne, s ezt úgy értelmeztem, hogy a halál: a nehézkedési erő. A háború azonban, életem és gondolkozásom sorsfordulója, sok mindenre megtanított. Arra is, hogy a magyar sors mindig is tele volt sziszüphoszi helyzetekkel, korszakokkal, évszázadokkal, de annyira talán még soha, mint ebben a háborúban. Az a szikla, amelyet mi ott, a Donnál hengergettünk, csak visszagurulhatott ott is, később is, ahányszor nekivetettük a vállunkat.De én, az én Sziszüphoszomat, egészen másként láttam. Például, egészen más helyzetben. Nem a csúcsról lefelé indultában, mint Camus; én mindig a síkságon láttam, amikor a sziklának feszülve, görgetni kezdi fölfelé.Mit gondol ő akkor? Azt, hogy mire van ítélve, tudja. Gyötrődése hiábavaló, a szikla legurul majd, és újra meg újra legurul, az idők végeiglen. Ezt ő tudja, de hiába tudja. Az ember nemcsak tapasztalat. Az esze ugyan azt mondja, hogy minden hiába, de ösztönei nem hallgatnak az észre. Ők azt súgják, hogy ez lesz az utolsó erőfeszítése, Sziszüphosz pedig bizakodva vág neki a meredélynek, újra meg újra, mindig csalódva, de mindig új erőre kapva.Abban a paradoxonban élünk, hogy csak értelmünk veszi számba a ránk váró végzetet. Életösztönünk mást mond. Néha amannak szava győz, néha emezé. Ha a belátás, akkor az én Sziszüphoszom is szomorú, de ha az életösztön hangja az erősebb, akkor az én Sziszüphoszomnak is öröm tölti el a szívét.Tót Lajos persze nem volt Korinthosz királya, hanem csak községi tűzoltó egy hegyvidéki községben. Ennélfogva sohasem sértette meg az isteneket. Hát akkor mi volt a bűne? Talán nem is volt bűne, legföljebb az, hogy abban a korban élt, amikor csupán egy választás volt: vagy lázadónak, vagy Sziszüphosznak lehetett csak lenni.A történelem sokféleképpen ismétli önmagát. Nem egy ilyen kor volt, sok tehát a Tótunk. Ha egy népet beletörődni tanít meg a sorsa, persze nehéz bűnösnek bélyegezni azt, aki a végkimerülésig folytatja a beletörődést. Még nehezebb elítélni éppen ezt a tűzoltót, hiszen eljön a perc, amikor azt mondja: nincs tovább - és maga zúdítja le a sziklát a völgybe.Igaz, a percet nem jól választotta meg: lázadása már hiábavaló, elkésett, esztelen. De ebben is miért ő a hibás? Vannak boldog népek: ők a jókor lázadók. Mi a nem jókor lázadók fajtája vagyunk.Ha igaz, hogy életünk a remény és reménytelenség ingajátéka, akkor maga a létezés nem abszurd, csak azzá válhatik, bizonyos helyzetekben, korszakokban, időpontokban. Amikor már reménytelenül cselekszünk, akkor az a cselekvés abszurd. Én azt vallom - és ezt példázzák a Tóték -, hogy az ember egyetlen kiútja a tett. Ezért "hagyom" gyilkolni is Tótot, pedig az a gyilkosság akkor már fölösleges és esztelen. Ilyen értelemben, a reménytelenség állapotában, Tót Lajos valóban "abszurd hőssé" lesz.A félelem az a közeg, melyben ez a változás lejátszódik. A darab idillikus helyzetben kezdődik; úgy is mondhatnám, hogy Tót Lajos egy Toldi Miklós, akire a rettegés harangja borul. Persze, az őrnagy is fél, de a terror forrása mindig a félelem, a félelem pedig mindig új félelmet szül, osztódni akar, mint az egysejtűek, tágulni, mint a gázok, fertőzni, mint a vírusok. Volt már ember, aki annyira tudott félni, hogy félelme egy nagy országot sodort a morális abszurditásba. Hogy vitte ezt végbe? Sokszor azt hiszem, ezt értelemmel meg se tudom magyarázni, hiszen lám, még egy Tót Lajossal is milyen nehéz elboldogulni, pedig ő igazán vértezetlen, névtelen "kisember", akinek semmi hatalma, még esze sincs nagyon sok. De úgy látszik, hajlamunk van erre a fertőzésre. "Potenciálisan" az őrnagy és az áldozata vagyok egy személyben; jó lenne, ha nem kellene többé félelemben élni.1943. január 13-án, a Don-kanyarban, elkezdett lefelé görögni az a szikla, mellyel a magyar hadsereg sziszüphoszi sorsa elvégeztetett.Egy barátom, Cseres Tibor, aki ugyanezt megélte, kifejtette egyszer, hogy ezt a háborút magyar írónak lehetetlen megírnia. Ebbe a gondolatba nem tudtam beletörődni. Hatvanezer ember fagyott meg ott, abban az aknatűzben, a jeges szélben, a hóban.Az, hogy én élek, a valószínűségnek egészen kicsike töredéke csak. Talán ezért van az, hogy az ő telük, az ő sorsuk azóta sem hagyott megnyugodni. A Tóték nem róluk szól, vagy nemcsak róluk, sőt, talán egészen másról, de én írás közben mégis mindig rájuk gondoltam. A legtöbben ülve fagytak meg, s ahogy ott ültek, márványba fagyott arccal, még most is hátamban érzem a tekintetüket.1967  SZEREPLŐK
AZ ŐRNAGY
TÓT
TÓTNÉ
ÁGIKA
A POSTÁS
TOMAJI plébános
CIPRIANI professzor
GIZI GÉZÁNÉ, egy rossz hírű nő
A LAJT TULAJDONOSA
LŐRINCKE, szomszéd
ELEGÁNS őrnagy
DR. EGGENBERGER ALFRÉD, hétéves kisfiú
INAS
Történik egy hegyvidéki községben, a második világháború idején.
Bemutató a Thália Színházban, 1967-ben Első rész1. KÉPTóték háza előtt. A háttérben néhány fenyő, egy völgy, hegyek.A POSTÁS torz alak, afféle falu bolondja, rongyos. Postássapkát visel, az oldalán táska. Azt mondják, félhülye vagyok. Azt is mondják, hogy beleköpködök az ártézi kútba. Állítólag orrot fújok a szárítani akasztott fehérneműbe. Ebből egy szó sem igaz. Viszont: úgy farba tudom rúgni önmagamat, hogy fölemelkedem a levegőbe, és átugrok két egymásra rakott kalapon. A földre teszi sapkáját. Ezért egy pohár sört szoktam kapni. Nem ugrik, fölteszi a sapkáját. Olyankor át is ugrom. Mondják még, hogy manipulálok a levelekkel. Ez viszont igaz. Például Cipriani professzor úr sose bántott, sőt gyógykezelt az ideg- és elmeklinikán, mégse tudom szeretni. Elővesz egy meghívót. Ha jön egy meghívó a kormányzó úr garden partyjára... Összetépi, oldalt egy hordóba dobja. Miért örüljenek? A tanítóéknak megsebesült a fronton a fiuk. Még ma sem tudják. A lányuk viszont hármas ikreket hozott a világra. Kijavítottam a sürgönyt kettőre. Szeretem a páros számokat: a harmadik gyerek csak zavar. Mindezt csupán a jó érzés téteti velem, még sört se kapok érte... És itt vannak Tóték. Őket különösen szeretem. Hogy miért? Mert négyen vannak. Kettő, négy, hat... Ez a szép! És nekik is kint van a fronton a fiuk. Isten ments, hogy valami baja essék! Most is jött egy tábori lap. Van, amit kézbesítek, van, amit félreteszek. Van, amit összetépek, mert ami nincs, az nincs. Nézzük, mit is írt legutóbb! Kalapjából egy másik lapot vesz elő. "Sajnálattal tudatom, hogy erős hasmenéssel járó kolbászmérgezésem van..." Ezt félretettem. Egy kolbászmérgezés néha magától elmúlik, máskor viszont súlyos bajt csinál... És mit ír most? Olvassa a friss tábori lapot. "Édes Szüleim és Ágika! Örömmel tudatom, hogy hasmenésem elmúlt, ismét jó erőben és egészségben vagyok..." Na tessék. Ezt megspóroltam nekik. Jó azt tudni, hogy egy félhülye nem egészen hülye. Tovább olvas. "De még egy sokkal nagyobb örömhírem is van..." Örömhír? No végre! A ház felé. Tóték! Posta! Örömhír! Az ablak kinyílik, Mariska és Ágika izgatottan kihajol, kitépik a postás kezéből a levelet. Tót is elősiet.MARISKA izgatottan olvas. "Szeretett őrnagy urunknak, akiről már annyi szépet írtam, a partizánok állandó zaklatása miatt nagyon leromlott az idegrendszere, és emiatt most kéthetes betegszabadságra hazautazik... Sikerült rávennem..." Nem bírja tovább, odaadja a lapot a lányának. Olvasd csak!ÁGIKA "...hogy vegye igénybe kedves szüleim vendégszeretetét, ami nem ment könnyen, mert mostani idegállapotában nem akar senkinek terhére lenni..."MARISKA Hallod ezt, édes jó Lajosom?TÓT Hallom.ÁGIKA "De én leírtam a község klimatikus előnyeit, a mi szép, üveges verandánkat, a kilátást a Bábonyra meg a bartalaposi völgyre - és képzeljék! Őrnagy urunk elfogadta a meghívást. Gondolhatják, hogy ez mit jelent nekem!"MARISKA Krisztus a kereszten! Egy pohár bort a postás bácsinak. Ágika bort nyújt a postásnak, aki megissza, köszön, elmegy.A POSTÁS A kedves Gyula egészségére!ÁGIKA Járt itt már őrnagy valaha? Talán soha.TÓT Csakhogy nincs jó idegállapotban.MARISKA Majd rendbe jön... Olvasd, kislányom!ÁGIKA "Szeretett őrnagy urunk, és ettől ne tessék megijedni, nem bírja a lármát, továbbá nagyon érzékenyen reagál egyes szagokra. Van olyan, amit nem tud elviselni, mások ellenben, például a fenyőszag, valósággal megnyugtatják."MARISKA büszkén. Fenyőszag, az aztán bőven van minálunk.TÓT De vajon mi az, amit nem tud elviselni?MARISKA Arról nem ír közelebbit a mi drága Gyulánk.TÓT Pedig azt nem ártana tudni... Körüljár, szimatol. A két nő visszamegy, az ablak becsukódik. Tót észrevesz valakit. Halló! Doktor úr!Belép a gödörtisztító, egy négy kereken járó szivattyút húzva maga után. Otthagyja a lajtot, Tóthoz siet.A LAJT TULAJDONOSA Tessék parancsolni, tűzoltóparancsnok úr.TÓT Két hétig lesz nálunk a fiam parancsnoka, aki nagyon érzékeny a szagokra.A LAJT TULAJDONOSA Igazán? Gratulálok. Lássunk neki a szivattyúzásnak?TÓT Már magam se tudom, kedves doktor úr, mert én úgy megszoktam a szagot, hogy nem tudom, büdös van-e, vagy nincs.A LAJT TULAJDONOSA mélyet szippant. Őszinte leszek. Jelenleg a Tót úr árnyékszékének a szaga kissé szúrós, de nem kellemetlen.TÓT Hát most mitévők legyünk?A LAJT TULAJDONOSA Ha tetszik, pumpálok, ha nem tetszik, nem pumpálok. De ezt önnek kell eldöntenie, kedves tűzoltóparancsnok úr.TÓT Ha szaga van, akkor pumpáljunk! Gyulánk életéről van szó, kedves doktor úr.A LAJT TULAJDONOSA Ezt tenné a helyemben minden lelkiismeretlen gödörtisztító... De én mérlegelek. Mert tegyük fel, hogy belekezdek a szivattyúzásba. Mi történik? A massza megbolydul, és... Tűzoltóparancsnok úr! Még a legeslegtisztább tengerszemnél is, ha fölkavarodik a vize, időbe telik, amíg megnyugszik, leülepszik, kristálytiszta lesz... Meg tetszett érteni a hasonlatot?TÓT a fejét törve. Hát hagyjuk így, kedves doktor úr?A LAJT TULAJDONOSA sóhajt. Kérem szépen, én könnyű szívvel hagytam ott a jogi pályát, mert ezzel a munkával tízszer annyi a keresetem... De azt nem hittem volna, hogy olyan fogas kérdésekbe ütközöm, mint ügyvédi pályámon talán soha... Nézetem szerint a két rossz közül a kisebbiket kell választani. Kérdés, hogy milyen mértékben érzékeny az őrnagy úr a szagokra. Erről nem írt a kedves fia?TÓT beszól a házba. Mariska! Ágika!Tótné és a lánya kihajol az ablakon.TÓT Mit is írt a szagokról Gyulánk?MARISKA kebléből kivesz egy lapot. Itt csak ez áll: "Nagyon érzékenyen reagál egyes szagokra."A LAJT TULAJDONOSA Homályosnak homályos egy kicsit, de nincs benne semmi aggasztó célzás. Miből gondolják, hogy épp ezt a szagot nem fogja szeretni?MARISKA Mert egyszer egy lakónk már panaszkodott rá.ÁGIKA Pedig az nem is őrnagy volt, csak hálókocsi-kalauz.MARISKA És egy őrnagynak mégiscsak kifinomultabb az idegrendszere!ÁGIKA Néha, különösen vasárnap, még engem is zavar, pedig nem vagyok őrnagy.MARISKA Szaladj, kislányom, a szomszédokért! Bemennek, visszaszól. Okos légy, édes jó Lajosom!TÓT Hogy legyek okos? Maga mit mond, doktor úr?A LAJT TULAJDONOSA Attól függ, hogy mikor jön a vendég. Mert ha most megbolygatom a masszát, akkor legalább két hétig tart, amíg újra bőrzeni kezd a tetején... Van annyi időnk?TÓT Ő a legelső szabadságos vonattal érkezik.A LAJT TULAJDONOSA Akkor inkább mondjunk le a pumpálásról, kedves tűzoltóparancsnok úr.TÓT Gondolja?... Köszönöm a szíves útbaigazítást.A LAJT TULAJDONOSA Szívesen.TÓT Ha szabad kérdeznem, mennyivel tartozom?A LAJT TULAJDONOSA Semmivel, Tót úr.TÓT Ezt nem fogadhatom el.A LAJT TULAJDONOSA Csak a szivattyúzás kerül pénzbe. A tanácsadás énnálam díjtalan. A gödörtisztító készüléket maga után húzva elmegy.Visszajön Tótné, Ágika és a postás. Besiet a két szomszéd, Gizi Gézáné és Lőrincke úr.MARISKA Áthívtam a kedves szomszédokat, édes jó Lajosom.TÓT Legyenek figyelemmel, kérem. Ismertetni fogom a fiam levelét.MARISKA már olvassa. "Most, hogy közeledik az indulás napja, őrnagy urunk egyre több jelét adja rokonszenvének. A szabadságosvonat Novioszkolból indul, és ő megígérte, hogy a zászlóalj gépkocsiján elkísérhetem."LŐRINCKE Hát ez jó hír.GIZI GÉZÁNÉ Gratulálok.MARISKA "Még egy fontos dologra figyelmeztetem kedves mindnyájukat. Őrnagy urunk a nagyfokú partizánveszély miatt álmatlanságban szenved, és ezért teljes csöndre van szüksége. Tudom, hogy édesapám községszerte olyan megbecsülésnek örvend, hogy könnyűszerrel ki fogja küszöbölni a fülnek nem kellemes zajokat..."A POSTÁS No tessék.LŐRINCKE Hát minálunk nincsen csönd?MARISKA Dehogyis nincs!... Minekünk van egy vendégkönyvünk. És az egyik lakónk ezt jegyezte föl: "Itt olyan sötét és simogató csönd van, mint a fekete bársony..." A sertésvágóhídon dolgozik.ÁGIKA Sokszor elolvasom, és egészen elzsibbadok.GIZI GÉZÁNÉ Hát akkor mi a baj ezzel a csönddel?MARISKA Úgy látszik, az ilyen magas állású személyek érzékenyek a fülnek nem kellemes zajokra...LŐRINCKE De milyen zajokra?TÓT Ezt mi úgy értelmezzük, hogy a szélzúgást, esőcseperészést és a madárhangokat nem szükséges kiküszöbölni.LŐRINCKE Azokért kár is volna.TÓT Viszont, és éppen tefelőled, áthallatszik néha valamilyen kellemetlen hang...LŐRINCKE Nem cuppogás?MARISKA Olyasmi.LŐRINCKE Én ugyanis, ha hideg sört ittam, utána mindig cuppogok... De most vége!... Leszokom a sörről!MARISKA Köszönöm, szomszéd úr.TÓT Ez szép tőled, Sándor.GIZI GÉZÁNÉ És engem miért tetszett hívatni? Én se részeg, se garázda vendéget nem szolgálok ki. Ez nálam ki is van szögezve a legszembetűnőbb helyre, az ágy fölé.TÓT Elhiszem, asszonyság... Magától mi csak egy semmiséget kérünk. A kiskapuja nyikorog.GIZI GÉZÁNÉ Ez olyan semmiség?MARISKA Csak be kell olajozni.GIZI GÉZÁNÉ Az ám... De annak a nyikorgásnak van bizonyos szerepe az én munkakörömben. Gondterhelten. Énhozzám ugyanis főként gyantaszedők járnak. Ezek nagyon derék, de kissé lassú természetű emberek... No már most, abból, hogy a kiskapu megnyikordul, kiviláglik, hogy megjött a következő gyantaszedő, ami sietésre nógatja az előző gyantaszedőt. Ha beolajozom a kiskaput, abból anyagi károm származik.TÓT És más megoldás nincs a siettetésre?GIZI GÉZÁNÉ Ezt szokták meg, tűzoltóparancsnok úr.TÓT Értem. Kárpótlást szeretne kapni a jövedelemkiesésért?GIZI GÉZÁNÉ Nem, köszönöm... Sőt. Még büszke is vagyok, hogy olyan emberért, mint a Tót úr, én is tehettem valamit... A viszontlátásra, tűzoltóparancsnok úr.TÓT Köszönöm szépen.Lőrincke és Gizi Gézáné elmennek.MARISKA Minden jót! Utánuk néz. Milyen megértők! Milyen segíteni készek! Téged mindenki szeret, édes jó Lajosom... Mi van még a cédulán?TÓT olvassa. Szűcs néninek szólni a kutya miatt.A POSTÁS Szóltam, hogy ki kéne vinni az erdészházba, de nem akarta elengedni.MARISKA Hát most mi lesz?A POSTÁS Megfojtottam.ÁGIKA Szűcs nénit?A POSTÁS A kutyát... Őt kellett volna?MARISKA Jaj, dehogy!A POSTÁS A Tót úr kedvéért nagyon szívesen.TÓT Köszönöm, de nem szükséges... Mi volt még?ÁGIKA Én pedig megkértem mind a két autóbusznak a sofőrjét, hogy két hétig ne dudáljanak a kanyarban.TÓT Jól van. És Kasztrinerné, a mákdarálójával?MARISKA Nem fog darálni.TÓT hallgatózik. Most is darál.MARISKA Az nem lehet. Együtt ledaráltuk a két hétre valót.TÓT Vagy nem azt hallom? Mind hallgatóznak, aztán sorban a postás felé fordulnak, közelebb mennek, hallgatóznak. Te darálsz itt, fiam?A POSTÁS Én?MARISKA Ő az! Darál!A POSTÁS Ja... Én így lélegzek. Nekem ugyanis hordómellem van.TÓT Hallgass jól ide, fiam... Ezentúl, ha hozod a postát, amikor megérkezel a Cipriani professzor villája elé, beszívod a levegőt, és csak amikor a Stubenhammerék kerítésén már túl vagy, akkor ereszted ki.A POSTÁS Az nagyon hosszú út!TÓT Hát nem rövid.A POSTÁS És ha megfulladok?MARISKA egy anyatigris. Ha megfulladsz, megfulladsz! De amikor a mi egyetlen fiunk kint harcol a fronton, akkor meg ne halljam, hogy te a mi házunk közelében lélegezni mersz...A POSTÁS aki közben rémülten kihátrált. Nem is! De nem! Hát persze hogy nem! A Tót úr kedvéért mindent megteszek! El.MARISKA mérgesen. Másvalakit megölni, azt igen... De hogy ő maga fulladozzon egy kicsit?TÓT Ne zaklasd föl magad, Mariskám. Jót akar, csak hát nincs helyén az esze... Hallgatózik. Most mintha csönd volna.MARISKA Én is úgy veszem észre.ÁGIKA Hát legfőbb ideje.MARISKA Ágikához. Hozz már egy szivart édes jó apádnak... Tót szivarra gyújt. Mariska leül, egy lábosba zöldborsót fejt. Mindhárman megnyugodtak.ÁGIKA Holnap ilyentájt már itt lesz...MARISKA És nem fogja zavarni semmi.TÓT Nem bizony.MARISKA Én most már egészen megnyugodtam.TÓT Én is. Szív egyet a szivarján. Fölneszel. Fejét forgatja. Nem halljátok? Itt valami potyorog.MARISKA Mit csinál?TÓT Potyorog, pereg... Nem is tudom.Hallgatóznak.ÁGIKA derűsen. Megmondjam, mi potyorog? A borsó! Mosolyognak, Mariska elteszi a lábost, kötényébe pergeti a borsót.MARISKA Milyen jó füled van, édes jó Lajosom.ÁGIKA hirtelen. Milyen egy őrnagy, apu?TÓT Hogyhogy milyen?ÁGIKA Hogy kell szólítani? Méltóságos úrnak, mint Cipriani professzor urat? Vagy, mint a luxemburgi hercegnek, neki is azt kell mondani: felség?TÓT Úgy tudom, őt csak őrnagy úrnak kell szólítani.MARISKA Vagy kedves őrnagy úrnak.ÁGIKA Hát akkor egy őrnagy kevesebb?TÓT Dehogyis. Épp megfordítva. A luxemburgi hercegnek csak erdőségei vannak. A professzor úrnak meg egyebe sincs, mint a tudománya... Egy őrnagy viszont, az valaki. Ő parancsol. Neki aranycsillaga van. Ő katonatiszt.ÁGIKA ábrándosan. Egy katonatiszt... Egy katonatiszt... Lassan föláll, tűzbe jön. Egy katonatiszt. Egy katonatiszt. Egy katonatiszt.TÓT Nyughass most, kislányom.MARISKA Mikor olyan jó csönd van. Kíváncsi vagyok, észre fogja-e venni... Hirtelen fölfigyel. Halljátok?TÓT Mi az már megint?MARISKA Nem tudom. Hallgatóznak, de nem találják a zaj forrását.ÁGIKA Nem tetszik haragudni, ha mondok valamit?TÓT Mondd csak, kislányom.ÁGIKA Nekem az az érzésem, hogy az apu szivarja szörcsög.TÓT egy homlokráncolással. Egy szivar nem szörcsög. Egy szivar szelel.ÁGIKA És ha nyál jut bele?MARISKA Hogy beszélsz, kislányom? Apádból nem jön nyál.TÓT csak egy súlyos pillantást vet Ágikára.ÁGIKA a tekintetek súlya alatt megrendülve behúzza a nyakát.Mindhárman újra előrenéznek. Tót megszívja szivarját. Arca elkomorul. Még egyet szív rajta. Még komorabb lesz. Aztán érezhető erőfeszítéssel elnyomja a hamutartóban. A két nő úgy tesz, mintha semmit se vett volna észre. Három derűs arc.ÁGIKA Milyen jó csönd van.MARISKA Mint a fekete bársony.TÓT Most már jöhet az őrnagy úr.Megnyugodva bemennek a házba. Fényváltozás.A POSTÁS egy lapot olvas. "Ne haragudjanak, hogy mindig újabb dolgok jutnak eszembe, de nagyon tessék vigyázni, nehogy beszélgetés közben elnézzenek az őrnagy úr feje fölött. Ezt ő, minthogy az átlagosnál alacsonyabb növésű, nehezményezni szokta..." Töprengve. Nagy baj. Tót úr viszont az átlagosnál magasabb. Miért nem egyformák az emberek? Ezen persze nem tudok változtatni. De ha teszem föl, nem egy, hanem több őrnagy jött volna, egy egészen kicsi, egy nagyobb, egy még nagyobb, akkor a különbség mindjárt nem lenne ilyen bántó. De most mit csináljanak? Ezt a lapot összetépem... Egy hordóba dobja az összetépett lapot, el.A szín hátul kivilágosodik. A fák előtt egy tábla: Autóbuszmegálló felirattal. Bejönnek a mellékszereplők, esetleg egy rongyos fúvószenekar, aztán ünneplőben, izgatottan Tóték. Ágikánál virág.TÓT Három óra! Jaj, a szívem majd kiszakad! Már dudál a busz.MARISKA Én már semmit sem hallok.TÓT Most megint dudált.ÁGIKA Szabad valamit mondanom? A dudálást nem is hallhatja az apu, mert mi kértük meg a sofőrt, hogy ne dudáljon a kanyarban.MARISKA Sokat beszélsz.TÓT Ideges szegénykém... Nem lett poros a sisakom?ÁGIKA Egy kicsit... Áhítattal lefújja. Istenem, milyen szép is tud lenni az apu!Felzúg az autóbusz.TÓT Már zakatol! Már itt van!MARISKA Én már látom is!ÁGIKA lázban elindul. Egy katonatiszt... Egy katonatiszt...TÓT Itt maradsz! Majd ő szól!Mind felsorakoznak. Esetleg rákezdik a fúvósok, nagyon halkan. Megszűnik a motorzúgás, a színen azonban nem egy, hanem két őrnagy jelenik meg. Előbb egy elegáns, ragyogó jelenség, fényes csizmában, lovaglópálcával. Jóval később a másik porosan, kopottan, fáradtan; őt észre se veszik.TÓT elébe áll az elegáns őrnagynak, ünnepélyesen. Mélyen tisztelt őrnagy úr, én vagyok a Tót.ELEGÁNS ŐRNAGY És mi az óhajtása?TÓT elhúzódik, Ágikát tolja oda.ÁGIKA alig mer közeledni, a virágokat tolja maga helyett. Üveghangon. Szeretettel üdvözöljük a mélyen tisztelt őrnagy urat, és kívánjuk, érezze jól magát szerény otthonunkban...Eközben Tóték is lassan előreóvakodnak.ELEGÁNS ŐRNAGY végignéz rajtuk. Melyik maguk közül Leonhard luxemburgi herceg?Rémült csönd.MARISKA A herceg?ELEGÁNS ŐRNAGY Én ugyanis őhozzá jöttem körvadászatra.ÁGIKA simulékonyan. Szabad valamit mondanom? A herceg úr nincs közöttünk, de a fogatát ott láttam a paplak előtt.ELEGÁNS ŐRNAGY Akkor meg miért molesztálják az embert? Elsiet.MARISKA körülnéz, meglátja a másik őrnagyot, felsikolt. Krisztus a kereszten!... Odamutat. Nem egy jött, hanem kettő! Riadtan, lassan mind a másik őrnagy felé indulnak.TÓT Őrnagy úr... Mélyen tisztelt őrnagy úr!ŐRNAGY hunyorog, keresgél. Tóték? Hol vannak?TÓT Szíves elnézését kérjük... Itt.ŐRNAGY más, de szintén rossz irányban. No végre, valahára...TÓT Erre vagyunk, mélyen tisztelt őrnagy úr.MARISKA Nem arra. Emerre, ni... Itt! Odalódítja Ágikát.ÁGIKA még lámpalázasabb, mint az előbb. Szeretettel üdvözöljük a kedves őrnagy urat, és kívánjuk, érezze jól magát szerény otthonunkban.ŐRNAGY megfogja a csokor végét, és így, Ágika vezetésével nagy nehezen odatalál Tótékhoz. Köszönöm, kislányom. Alig látok. Ezt a napfényt is meg kell szokni, kilenc hónapos sötétség, piszok és por után... Kint a szállásomat, valami iskolafélét, körös-körül fölhányattam istállótrágyával, hogy legalább éjszaka egy kis csendhez jussak... Ott persze sötét van. Dörzsöli a szemét. Hát ezért káprázik a szemem. No végre! Már jobb. Már kezdek látni. Sorban kezet fog Tótékkal. A kedves Tót úr? És Mariska, ugye? És ő az Ágika? Milyen szép itt minden! Ez a jó levegő! Ez a csönd! Higgyék el, hogy kilenc hónapos állandó zajban és büdösségben eltöltött frontszolgálat után... Tótra néz, aztán a háta mögé néz, elakad. Miről beszéltem?ÁGIKA rajongva. Hogy állandó zajban és büdösségben...ŐRNAGY Úgy van. Szinte el sem tudom hinni, hogy itthon vagyok. Pedig itt mindent ismerek már, ahogy a kedves fiuk leírta a dolgokat. Idegesen hátranéz. Az ott a Bábony. Ez pedig a bartalaposi völgy... Más hangon. Kedves Tót úr, mi van ott a hátam mögött?TÓT Csak a volt Klein-féle sörkert és a paplak.ŐRNAGY Akkor jó. Hiába, az éjszakai partizánveszély felőrölte az idegrendszeremet. Megint hátranéz. De ezzel, kérem, ne is törődjenek. Éljenek úgy, mintha itt se volnék. Megmondtam mindjárt a maguk kedves fiának is: csak, ha nem zavarok, csak, ha nem leszek terhére senkinek... Más hangon. Mondja csak, Tót! Lát valami rendellenességet a hátam mögött?TÓT Semmi különöset, mélyen tisztelt őrnagy úr.ŐRNAGY Mert mindig odanéz.TÓT Én kizárólag a mélyen tisztelt őrnagy urat nézem...ŐRNAGY Nézzék, Tóték! Már az is elég, hogy a világ egy része mindig az ember háta mögött van. Minek ezt a bajt még azzal is tetézni, hogy valaki folyton odanéz? Valami furcsát mondtam? Tóték tanácstalanul feszengnek. Nem fejeztem ki magam világosan?MARISKA Jaj, dehogynem... Vigyázz egy kicsit, hogy hová nézel, édes jó Lajosom.TÓT ingerült. Hát hová nézzek?ŐRNAGY Tessék oda nézni, ahová jólesik. Megmondtam: nekem se igényem, se extra kívánságaim nincsenek. Kétszer hirtelen hátrafordul.TÓT szintén forog. Most jó?ŐRNAGY Nem mondhatnám.TÓT És így?ŐRNAGY Az elébb azért jobb volt. Tót egészen lehajtja a fejét. Nem, ezt nem. Bizonyára maga sem szereti, ha valakinek a pillantása úgyszólván becsúszik az ember lába alá.TÓT Már magam sem tudom, mit csináljak.MARISKA Fölnézzél, édes jó Lajosom! Tót fölnéz.ŐRNAGY Nem, nem. Ez kényelmetlen volna. Ebbe nem megyek bele. Egyébként is, az idegrendszerem romlása, mely főképp a partizánok állandó zaklatásának a következménye, nem okozhat az én kedves vendéglátóimnak megterhelést. Ebben egyedül én vagyok a hibás.MARISKA Szó sincs róla... Tóthoz. Édes jó Lajosom, csinálj már valamit!TÓT De mit?ÁGIKA Szabad valamit mondanom? Ha egy kicsit a szemébe húzná a sisakját, akkor egészen mindegy lenne, hogy hová néz az apu!ŐRNAGY Gratulálok. A maguk kislányának van esze.MARISKA Ezt igazán jólesik hallani... Igazítsd meg a sisakodat, édes jó Lajosom.TÓT méltatlankodva. Őrnagy úr! Hogy én behúzzam a szemembe a sisakomat? Arról nem is beszélek, hogy ez szabályellenes, mert a Tűzoltóság Ügyrendi Szabályzata értelmében a tűzoltó függőleges tengelyének és a sisak vízszintes tengelyének kilencvenfokos szöget kell bezárnia... Ez azonban másodrendű kérdés. De mit szólna a község? Nem kell azt bizonygatnom a mélyen tisztelt őrnagy úrnak, hogy a tűzoltónak tekintélyt kell tartania. Ki hallgat egy olyan községi tűzoltóra, aki szemébe húzott sisakkal sétál, mint egy részeg kocsis? Így akár négykézláb is hazamehetek!ÁGIKA Isten őrizz! Dehogy engednénk négykézláb mászkálni az aput!ŐRNAGY Hát azt nem is! El sem fogadnám. Sőt, kérem, tekintsék a személyemet úgyszólván levegőnek. Ha észreveszem, hogy feszélyezem magukat, inkább azonnal elutazom!MARISKA kétségbeesetten. Hallod ezt, édes jó Lajosom?TÓT fölsóhajt, gyötrődik. Nem tehetem.MARISKA Ő már ilyen... Hát te csak magadra gondolsz?TÓT sóhajt.MARISKA És arra nem, hogy majd jönnek a hidegek, a dermesztő orosz hidegek, és fújni fog a szél... Felzokog.Mindenki Tótot nézi, aki még tartja magát, de aztán megtörik, és szemébe húzza a sisakját.TÓT Tessék.ŐRNAGY Kitűnő. Ennél jobb megoldást álmodni sem lehet.ÁGIKA Az én apukámnak nincs párja a világon!MARISKA Nem is áll rosszul.ÁGIKA Sőt. Így sokkal csinosabb az apu.MARISKA hozzásimul. Látod, látod, édes jó Lajosom, egy kis jóakarattal csodát lehet tenni!ŐRNAGY aggódva. De nem zavarja a látásban, kedves Tót?TÓT A legkevésbé sem, mélyen tisztelt őrnagy úr.ŐRNAGY Ez nagyon megnyugtat... Mehetünk?MARISKA Hogyne. Erre tessék.ŐRNAGY indul, riadtan megáll. Az út milyen? Nincs rá az orosz nehéztüzérség belőve? Látva az ijedt arcokat, észbe kap. Látják, kérem? Nem tudom elhinni, hogy itthon vagyok. Elindul, megáll. De azért nem árt, ha széjjelszóródunk egy kicsit. Tartsunk öt lépés távközt. Tessék, Tót úr. Ágika oda. Tóték értetlenül engedelmeskednek. Csatárlánc! Indulj! Széjjelszóródva elindulnak.ŐRNAGY megijed valamitől. Vigyázz! Repülő! Hasra veti magát. Tóték riadtan állják körül, nézik. Az őrnagy egyszerre horkolni kezd, elalszik. Tóték összenéznek.MARISKA Hát csinálj már valamit, édes jó Lajosom!TÓT Mit csináljak? Leteszi a vendég kofferét, aztán egyesült erővel felültetik a horkoló őrnagyot. Tót a karjára veszi, így viszi hazafelé. Mariska a kofferrel utánasiet.ÁGIKA egyedül, teljes lázban. Egy katonatiszt. Egy katonatiszt. Egy katonatiszt. Egy katonatiszt! Kiszalad.Sötét 2. KÉPTótéknál, az üveges verandán. Mariska az őrnagy zubbonyát vasalja. Ágika áhítattal pucolja a csizmáját. Két vendég is van: Gizi Gézáné és Tomaji, a község plébánosa. A beszélgetés suttogva folyik, mert a vendég alszik.ÁGIKA lábujjhegyen az ajtóhoz megy, benéz. Még mindig a bal oldalán fekszik.TOMAJI Ez nem egészséges, de nem tudunk rajta változtatni.GIZI GÉZÁNÉ Kérem szépen... Ha már nyitva van az ajtó, megengednék, hogy egy pillantást vessek rá?TÓT Tessék csak, nagysád.ÁGIKA De innen csak a bal lába látszik, még az sem egészen.GIZI GÉZÁNÉ Nekem az is sokat jelent. Benéz az ajtón, izgatottan. Jaj, de szép! Nagyon szép! Újra benéz. Istenem! Átfordult!TOMAJI Nagyon helyes. Így nem nyomja meg a szívét.MARISKA Hála annak a jó Istennek!GIZI GÉZÁNÉ becsukja az ajtót, megrendülve. Istenem, istenem, miért is kellett ezt nekem látnom!... Tomajihoz. Gyantaszedők, gyantaszedők, és megint csak gyantaszedők... Így múlik el az élet! Hát bűn az, ha valaki többre vágyik, főtisztelendő úr?TOMAJI zavartan. Nem is tudom, mit mondjak, kedvesem... De sok igazság van a szavaidban.GIZI GÉZÁNÉ No, ugye... Tóthoz. Nem tetszik tudni, szereti-e az őrnagy úr a sült almát?TÓT Miért kérdezi?GIZI GÉZÁNÉ Mert nekem van egy specialitásom... Az ágyam fejénél áll egy kis vaskályha, és azon állandóan sülnek az almák. A vendégeim élnek-halnak értük.ÁGIKA És nem ég az oda?GIZI GÉZÁNÉ Nálam nem. Én munka közben is, egész gépiesen, hátranyúlok, és megforgatom őket... Ezt csak azért mondom, mert hátha a kedves vendégnek egyszer gusztusa támadna egy kis sült almára.MARISKA Köszönjük szépen.TÓT Sajnos, most nincs abban az erőbeli állapotban.GIZI GÉZÁNÉ Nem is akartam tolakodni... De majd egyszer, ha lábra áll egy kicsit, szívesen fölajánlom, amim csak van.TÓT Nagyon kedves magától.GIZI GÉZÁNÉ A viszontlátásra! El.MARISKA Minden jót.ÁGIKA utánanéz. Hát mi is tudunk almát sütni, nem?TOMAJI Ezt te még nem érted, kislányom... Észreveszi Tót ferdén álló sisakját. Mit csináltál a sisakoddal, fiam?TÓT nyomottan. Ezt is ő akarta... Nem tudom, mi baja velem.TOMAJI Mi lenne?ÁGIKA Jaj, milyen az apu! Hiszen alig állt a lábán szegényke!MARISKA Hárman vetkeztettük... Átaludta az egész délutánt.ÁGIKA És miket álmodhatik! Csak úgy dobálja magát néha...TÓT Akármit csinálok, semmi se tetszik neki.TOMAJI Fiam, fiam... Te csak a hiúságodra hallgatsz! Igazítsd szépen helyre a sisakodat. Ezt csak a fáradtság tétette vele... Majd nézd meg most, ha kialudta magát! No, Isten veletek. El.MIND Dicsértessék...ŐRNAGY A plébánost még látjuk, amikor az őrnagy már kilép a szobájából, borzasan, pizsamában, riadtan. Ki volt ez?MARISKA Tomaji plébános úr.ŐRNAGY Ismerik?MARISKA Hát hogyne.ŐRNAGY Senkiben sem szabad megbízni. A pisztolyom ott van mindig a párnám alatt. Ha még egyszer be meri tenni a lábát, legyen olyan szíves, Mariskám, lője agyon.MARISKA riadtan. Hát ez csak természetes, mélyen tisztelt őrnagy úr!ŐRNAGY egy hosszú pillantást vet Tótra, aki észbe kap, és szemébe húzza a sisakját. Az őrnagy visszavonul.MARISKA utánanéz. Szegény drágám!ÁGIKA rajongva. Mennyit szenvedhetett!MARISKA Ki tudja, miket álmodott!TÓT nyomott kedvben. Láttad, hogy nézett rám?MARISKA Sehogy se nézett, édes jó Lajosom.TÓT Valami piszkálja.MARISKA Miért gyötröd magad? Odamegy, simogatja. Itt ez a csönd, a jó levegő... Légy türelmes! Csak pihenje ki magát! Csak hízzon egypár kilót! És akkor, ha kinyílik az ajtó, egyenesen rád mosolyog majd, és azt mondja: "Kedves Tót úr..." Elhallgat.ŐRNAGY kilép az ajtón, csizmája, gombjai ragyognak, szélesen rámosolyog Tótra, kitárja a karját. Kedves Tót úr! Tót reménykedve fölnéz. Milyen jót aludtam! Tót föláll. Borzasztó, miket álmodtam, de most... Mintha ki volnék cserélve!MARISKA Hallod ezt, édes jó Lajosom?TÓT alig mer hinni, de lassan földerül, mosolyogni kezd.ŐRNAGY Ez a fenyőszag! Persze, maguk nem is sejtik, mit jelent ez nekem... Tóték összenéznek. A második meglepetésem: ez a csönd. Itt egy neszt, egy pisszenést se lehet hallani!Tóték boldogan összemosolyognak.ÁGIKA Mint a fekete bársony... Nem? Egy vendégünk mondta róla.ŐRNAGY Olyasmi... Nézzék csak, Tóték. Kilenc hónapos, úgyszólván tűrhetetlen zajban és büdösségben eltöltött frontszolgálat után el sem tudom mondani, mennyire örülök, hogy elfogadtam a kedves meghívásukat.MARISKA És mi hogy örülünk! Pedig nem tudtuk, hogy a fiunknak ilyen áldott jó parancsnoka van. Felsóhajt. Ó, Gyula!ŐRNAGY Ne búsuljon miatta! Ő kísért a vonathoz. Megfürödtünk, aztán söröztünk a kantinban. A lelkükre kötöttem, hogy sötétedés előtt induljanak vissza, mert amíg világos van, nincs partizánveszély... Ne féljenek! A maguk Gyulája biztonságban van! Jó éjt! El.Tóték sugárzó arccal néznek utána.MARISKA Sörözött. Megfürdött.ÁGIKA Még világosban visszaindult.TÓT Istenem. Talán minden jóra fordul. Talán odaveszi maga mellé a zászlóaljirodára.MARISKA Gyula, Gyula, csak ne legyen bajod! Gyula, Gyula, csak te meg ne fagyj!TÓT Eközben besötétedett. Késő van. Menjünk aludni.ÁGIKA Mikor olyan szép? Most gyulladtak ki a gyantaszedők tábortüzei.MARISKA Kár, hogy az őrnagy úr alszik...TÓT Nekem is leragad a szemem... Menj egy kicsit odébb, kislányom.ÁGIKA De amikor olyan jólesik simogatni az aput...MARISKA Ejnye, kicsi lányom. Nem tudod, hogy apád nyújtózkodni akar?TÓT óriási nekikészüléssel nyújtózik egyet. Jólesően nyögi. Jaj, anyám, szegény, jó anyám...ŐRNAGY rögtön kijön. Idegesen. Mi a baj? Megsebesült valaki?MARISKA Nem történt semmi, mélyen tisztelt őrnagy úr.ŐRNAGY Mintha nyögést hallottam volna.TÓT röstelkedve. Az én voltam.ŐRNAGY Mintha az anyját emlegette volna valaki.TÓT Ez csak afféle rossz szokás. Szeretek nyújtózkodni, és közben nagyokat nyögök.ŐRNAGY Úgy?TÓT Ennek azonban semmi jelentősége. Épp olyankor jajgatok, amikor a legjobban érzem magam.ŐRNAGY végignéz rajta. Hűvösen. Ennek igazán örülök.Bemegy a szobájába. Tóték is fölkerekednek, jó éjszakát kívánnak egymásnak. Tót megcsókolja Ágikát, eloltja a villanyt. A szín egy pillanatra üres és sötét. A falon megszólal egy kakukkos óra, melyből ki-kiugrik egy kakukk. Már nyílik is a vendég ajtaja, besiet az őrnagy, jobbjában pisztoly, bal kezében egy kézzel nyomható, dinamós zseblámpa. Riadtan keresi a hang forrását, eközben nekimegy egy próbababának, melyre Mariska föltette az őrnagy frissen vasalt, fehér nyári zubbonyát. Végre megtalálja az órát, pisztolyával ráüt a kakukkra, az óra elnémul. Ekkor azonban zajt hall a szomszéd szobából, az asztal mögé menekül, kidugja fejét, célba veszi a katonaruhás próbababát.ŐRNAGY Állj! Ki vagy?Rálő a próbababára. Ijedten, félig már alvásra öltözötten, hosszú hálóingekben besiet a Tót család. Tanácstalanul körülnéznek, aztán lábujjhegyen az őrnagy ajtaja felé lopakodnak.ŐRNAGY megnyugodva kibújik az asztal fedezéke mögül, elteszi a pisztolyt, leül, keresztbe veti lábát. Társalgási hangon. Milyen szép este!Tóték rémülten sarkon fordulnak, mosolyt erőltetnek magukra. Tót megpróbálja nadrágjába dugni az ingét. Ágika villanyt gyújt.MARISKA zavartan gombolja fodros ingét. Bizony nálunk az esték a legszebbek.ÁGIKA Ilyenkor nincs meleg.MARISKA Úgy tessék ülni, hogy látni lehessen a kilátást.ŐRNAGY nem fordul meg. Köszönöm. Így is látom. Az őrnagy unatkozik, valami tevékenységre vágyik, s idegessége nőttön-nő. Tóték érzik ezt. Lázasan igyekeznek, hogy elszórakoztassák, de ez egyre kevésbé sikerül. Lassan letörnek.MARISKA Ilyenkor lehelik ki az erdők a fenyőillatot.TÓT Amit itt látni tetszik, ötvenezer hold fenyves, mind Leonhard luxemburgi herceg tulajdona.ŐRNAGY Igazán?MARISKA Épp most van gyantaszüret. Ha átülne az őrnagy úr, láthatná a tábortüzeket.ŐRNAGY odanéz. Látom.ÁGIKA Amelyik úgy hunyorog, ott egyszer kutyákkal kikapartak egy több mint hétkilós borzot.ŐRNAGY Igazán?ÁGIKA lázban. Azt mondják... Nekem pedig van egy mókusom. A Micu.MARISKA Miket beszélsz, kislányom!ÁGIKA Ja igaz. Ő csak volt.TÓT Szüretkor az egész országból járnak ide. Megsebzik a fát, aztán odakötnek egy edényt.ŐRNAGY Érdekes.TÓT Abba csurog a gyanta.ŐRNAGY Igazán?TÓT Igen. Csönd. Tótnak már nem jut eszébe semmi. De jön Mariska, egy piros kötésű könyvvel.MARISKA Az emlékkönyvünk, a legkedvesebb vendégeink bejegyzéseivel. Átadja. Az őrnagy megnézi, ki se nyitja, visszaadja. Csend. Nem kíváncsi az őrnagy úr?ŐRNAGY De.MARISKA átadja Ágikának az emlékkönyvet.ÁGIKA olvas. "Évek óta tartó étvágytalanságom és vastagbélfeszülésem mintegy varázsütésre megszűnt az itt tapasztalt vajas koszt jóvoltából. Özvegy Morvai Gusztávné." Mind várakozva néznek az őrnagyra. Semmi válasz. Reménykedve tovább olvas. "Miközben a nemzet élethalálharcát vívja a vörös bolsevik rémmel, e házban, mely a béke szigete, a lármát nem kedvelő ember felüdülhet. Hiláriusz Aladár, operaházi üstdobos." Megint várnak valamit, de a vendég fagyosan hallgat. Mariska szárnyszegetten leül. Gyötrelmes csönd. Aztán az őrnagy lassan Tótra pillant.ŐRNAGY Hát mi újság, kedves Tót?TÓT összerezzen. Semmi különös, mélyen tisztelt őrnagy úr.ŐRNAGY Hogy érzi magát?TÓT Köszönöm, jól.ŐRNAGY Szerencsés természete van. Föláll, mintha aludni akarna menni. Tóték is fölállnak, de az őrnagy visszaül. Tót állva marad, a többiek csalódottan leülnek. Az őrnagy szúrósan végignéz Tóton. Csak nem történt valami?TÓT Nem történt semmi.ŐRNAGY De hiszen fölállt.TÓT Ja, igaz. Leül. Elfelejtettem leülni.ŐRNAGY Még mindig olyan jól érzi magát?TÓT Nincs okom panaszra, mélyen tisztelt őrnagy úr.ŐRNAGY És mitől érzi olyan jól magát?TÓT töprengve. Hogy mitől? Csak úgy.Kínos csönd. Az őrnagy maga elé néz, aztán újra Tótra tekint.ŐRNAGY És mondja. Minden este itt szokott ülni?TÓT Hát majdnem, mélyen tisztelt őrnagy úr.ŐRNAGY És voltaképpen mit csinál itt?TÓT Csak levegőzök.ŐRNAGY Más semmit?TÓT egy kis gondolkozás után. Hát nem nagyon... Gondolkozik. Illetve, néha ellenőrizni szoktam, nincs-e valahol tűz.ŐRNAGY felpattan. Tóték is felállnak. Nagyszerű! Ha akarja, szívesen elkísérem.TÓT Nem olyan nagy eset. A veranda ajtajához lép. Kinéz, előbb jobbra, aztán balra. Utána visszajön, leül.ŐRNAGY Ez az egész?TÓT Ez.Az őrnagy csalódva leül. A két nő is visszaül a helyére. Kínos csönd.ŐRNAGY már vibrálva. Mondok valamit. Játsszunk egy parti sakkot.TÓT kínban. Sajnálom, őrnagy úr. Nem tudok.ŐRNAGY Inkább dominózzunk?TÓT A dolog úgy áll, hogy nem értek semmiféle társasjátékhoz.ŐRNAGY Nem baj. Akkor lórumozni fogunk.TÓT De én a kártyákat sem ismerem.ŐRNAGY sértődötten föláll, a szobája felé indul. Szóval, csak ül, ül, ül, ül... és azt állítja, hogy jól érzi magát. Na jó. Becsukja az ajtaját.MARISKA majdnem sírva. Hát miért nem játszottál vele, édes jó Lajosom?TÓT a dühtől rekedten. Ha egyszer nem tudok!ÁGIKA Az apu néha egy kicsit konok.MARISKA Te ne merj apádra szólni, te gyerek!TÓT fáradtan. Gyerünk már lefeküdni!Mind fölkelnek, de nyílik az ajtó, kijön a vendég. Mind visszahullanak a székbe.ŐRNAGY elnyomva belső remegését. Kedves Tót, én csak egy kérdést teszek föl. Nem hiányzik magának valami?TÓT Csak a meggyfa szipkám. De az szót sem érdemel.ŐRNAGY Nem tárgyi értelemben gondolom. Én a tevékenység hiányának káros következményeire akartam rávezetni.Vár. Tóték azonban zavartan állnak, összenéznek, egymástól várva a magyarázatot. Az őrnagy ettől még idegesebb lesz, de nagy önuralommal, barátságosan magyaráz.ŐRNAGY Nem egészen értik? Nézzék, Tóték. Egy sötét szobában a legkisebb nesz is megsokszorozva hangzik. Namármost, a semmittevés úgy hat a szervezetre, mint a sötétség a hallószervekre. Felerősíti a belső neszeket, káprázatokat okoz a látómezőn, zúgást idéz elő az agyban. A katonáimmal, ha nincs semmi elfoglaltságuk, mindig levágatom és visszavarratom a nadrággombjaikat. Ettől helyreáll a lelki egyensúlyuk. Remélem, most már értik, hogy mire céloztam az előbb? Tóték még tanácstalanabbul néznek össze.MARISKA nagyon bizonytalanul. Ha a mélyen tisztelt őrnagy úrnak le vannak szakadva a nadrággombjai, mi azokat Ágikával rögtön visszavarrjuk.ŐRNAGY teljes letargiába süllyed. Maguk teljesen félreértették a szavaimat. A szobája felé indul, az ajtóban megáll. Legalább azt mondják meg, van-e véletlenül egy darab cukorspárga a háznál, ami jól össze van gubancolva?MARISKA Az biztosan akad... Miért van rá szüksége a mélyen tisztelt őrnagy úrnak?ŐRNAGY remegve. Mert ki fogom bogozni! Én nem bírok olyan tétlenül ülni, mint maguk!ÁGIKA üdén, egy kis csönd után. Szabad valamit mondanom? Hiszen mi ketten, az anyu meg én, sohasem szoktunk ölbe tett kézzel ülni.ŐRNAGY Hát mit csinálnak?ÁGIKA Ilyenkor, estefelé, ha nincs jobb dolgunk, dobozokat szoktunk hajtogatni.ŐRNAGY még gyanakodva. Dobozokat? Miféle dobozokról van szó?ÁGIKA Amibe aztán vattát meg kötszert csomagolnak.MARISKA Itt van egy.ŐRNAGY éledő érdeklődéssel elindul.ÁGIKA Ez pedig a karton.ŐRNAGY odamegy, kezd neki tetszeni a dolog.MARISKA észreveszi a vendég érdeklődését. A kartonokat az egri Sanitas Kötszergyárból kapjuk.ÁGIKA lelkesen. Ezeket előbb bevagdossuk a margóvágóval, aztán körülhajtogatjuk.ŐRNAGY kíváncsian. Mi az a margóvágó?MARISKA elővesz egy kis készüléket, olyan, mint egy kenyérvágó gép. Ez... Mi csak úgy hívjuk.Most minden nagyon gyors tempóban játszódik.ÁGIKA Az apu eszkábálta össze.ŐRNAGY Nagyon, de nagyon érdekes.MARISKA Neki aranykeze van. Ezt oda lehet csavarozni az asztalhoz...ŐRNAGY Hát csavarja! Gyorsan!MARISKA Érdekli az őrnagy urat? Ezt a kart így lecsapjuk...ÁGIKA Itt egy dobozminta. Most én bevágom a kartont.ŐRNAGY Miért nem szóltak? Kitűnő dolog!MARISKA Én pedig már hajtogatom a dobozt.ŐRNAGY Ez igen! Ez valami! Melyik oldalon kezdi a hajtogatást? Leül, kezébe vesz egy kartont, behajtja a négy oldalát. Mindenki őt nézi. Elégedetten fölemeli a dobozt. Nézzék, nézzék... Mit szólnak hozzá?MARISKA áhítattal összecsapja a kezét.ÁGIKA úgy néz az őrnagyra, mint egy félistenre. Nahát! Ilyet még nem is láttam!ŐRNAGY lelkesen. Ágika! Kérek még kartonokat!MARISKA Nem, nem... Hogy a mi legkedvesebb vendégünk ilyen alantas munkával alázza meg magát, arról szó sem lehet!ŐRNAGY Engem csak ne kíméljen, Mariskám, amikor végre-valahára jól érzem magam... Még mit nem! Hogy én ne csinálhassak dobozokat? Akkor inkább becsomagolok, és már itt se vagyok... Fölkel, a szobája felé siet.MARISKA rémülten elébe áll. Jaj nekem!... Ilyet ne is tessék mondani! Foglaljon helyet, őrnagy úr!ŐRNAGY leül, buzgón hajtogat. Hát akkor gyerünk, dobozt csinálni... Dobozt csinálni? Nem tetszik neki a szó. Nem! Dobozolni!MARISKA Milyen áldott keze van!ÁGIKA Szebben csinálja, mint az anyu vagy én!ŐRNAGY fölpillant, a szeme megáll Tóton. És a kedves Tót úr? Ő miért nem tart velünk?TÓT meghökkenve. Én?ÁGIKA Az apu? Tóték nevetnek. Az őrnagy komoran nézi őket. Tóték nem nevetnek.TÓT Még mit nem!ŐRNAGY abbahagyja a hajtogatást. Nézi Tótot. Miért?TÓT Á. Hogy én odaüljek? Megijed az őrnagy tekintetétől. Nincs nekem olyan kézügyességem.ŐRNAGY érzékenyen. Nem az van itt a háttérben, kedves Tót, hogy magának a dobozolás derogál?TÓT Hogy nekem valami derogáljon, amit a mélyen tisztelt őrnagy úr nem röstell csinálni? Nem, nem... De méltóztassék megérteni az én helyzetemet is. Mi rang nélküli, szerény, névtelen kisemberek vagyunk, és kisemberek között éljük le az életünket. A kisemberek kicsinyesek. Nyomoznak, szaglásznak, a szemük sarkából lesik egymást... Tessék elgondolni, ha híre menne, mivel foglalatoskodom én idehaza, és ha kitörne egy nagy tűz, ha félreveretném a harangokat, ha riadóztatnám a falut... Nem, nem! A füle botját se mozdítaná senki. Inkább bennégnének, mint hogy szót fogadjanak egy olyan tűzoltóparancsnoknak, akinek tekintélyén folt esett.ŐRNAGY Tehát mégiscsak derogál magának a dobozolás. Titokban talán még rajtam is mulat... Na, szép.TÓT Pont fordítva. Épp azt akarom mondani, hogy az őrnagy úr helyzete más. Egy őrnagy azt csinál, amit akar. Az őrnagy úr, ha kedve tartja... Látva az őrnagy arcát, torkán akad a szó.ŐRNAGY föláll, fenyegető hangon. Micsoda? Követelem, ismételje meg!TÓT rekedten. Én csak azt mondtam, hogy az őrnagy úr, ha kedve van hozzá...ŐRNAGY a nőkhöz. Hallották? És némán tűrik ezt? Tóthoz. Mit gondol maga rólam? Hogy beszél velem?TÓT Én? Én? Hát mit mondtam én?ŐRNAGY Nem szennyezem be magam azzal, hogy megismételjem azt a szót, mellyel a becsületembe gázolt. De figyelmeztetem, hogy a fronton egy ilyen sértésért főbelövés jár!Szobájába siet, határozottan becsapja az ajtót. Tóték rémülten néznek össze.MARISKA Jaj, mit mondtál neki, édes jó Lajosom?TÓT Itt voltál, nem? Hallottál minden szót.MARISKA Talán nem jól hallottam. Menj, Lajosom, kérdezd meg tőle.TÓT önérzetesen. Én? Kérdezd meg te.MARISKA Nem merem. Jaj, nem...ÁGIKA Én azt hiszem, jobb volna, ha az anyu menne be az őrnagy úrhoz...Tót és a lánya szelíden az ajtóhoz tuszkolják Mariskát, aki félénken bekopog, belép. Ők feszült izgalomban állva maradnak az ajtó előtt. Mozdulni se mernek.MARISKA teljesen letörve kilép. A hangja remeg. Megáll, a keze leesik. Ő úgy értette, hogy te azt mondtad: "Szőrnagy."TÓT Mi? "Szőrnagy?"MARISKA Igen! Eltakarja szemét.TÓT Ez csak valami félreértés lehet. Én azt mondtam: Ha kedve tartja, akkor az... őrnagy... úr... Nem így mondtam?MARISKA Biztosan. Te mindig tudod, mit hogy kell mondani, édes jó Lajosom.TÓT Ágikához. És te? Mit nézel így rám?ÁGIKA Meg szabad mondanom? Nem tudom, hogy az apu most így mondta-e vagy úgy... De azt észrevettem, hogy máskor, ha ideges vagy fáradt, esetleg szomjas, nagy ritkán mondott már ilyeneket.TÓT dühös. Milyeneket?ÁGIKA "Zúristen." Ezt például biztosan tudom, hogy tetszett már mondani.MARISKA rögtön átáll. Most, hogy ezt hallom, már nekem is úgy rémlik.TÓT Lehetetlen! Talán régen, a vasútnál... De mióta tűzoltó lettem, mindig vigyáztam a szép magyar beszédre, mert tudom, hogy áskálódnak az emberek.MARISKA már teljes meggyőződéssel. Ágikának teljesen igaza van. Egyszer engem is így hívtál: "Zedvig!"TÓT Zedvig? Talán Hedvig? De úgy se!MARISKA Zedviget mondtál, csak persze elfelejtetted... Könyörögve. Eridj be. Kövesd meg. Kérj bocsánatot.TÓT kihúzza magát. Helyreigazítja fején a sisakját. Azt aztán nem.MARISKA Nekünk csak egy fiunk van, édes jó Lajosom. És jusson eszedbe, mit kell küszködnie a szegény ember fiának, amíg tanítót nevelhet a gyerekéből... Hány évig jártam még a Berger úrék idejében a piszkot takarítani a moziba! Te pedig a szép vasutasruhádban odaálltál az érkezési vágányhoz, hátha egy utasnak lesegítheted a poggyászát!TÓT csak sóhajt egyet.ÁGIKA szuggesztíven. És majd jönnek a hidegek, a nagy orosz hidegek, a hóviharok és a fagyhalál... Ráfonódik az apjára, az ajtó felé tolja. És majd jönnek a hóban kúszva a partizánok. Az övükben kés van. A szájukban kés van... Tót lassan enged a nyomásnak. Mariska is az ajtó felé viszi. És nem is kell az apunak bocsánatot kérni. Csak tessék kiigazítani, amit mondott.A két nő benyomja Tótot az ajtón. Ott maradnak reszketve.ÁGIKA Anyu, kérem. Szabad valamit mondanom?MARISKA Mi az, kislányom?ÁGIKA Én csak nem mertem szólni. Pedig hallottam, hogy az apu mit mondott.MARISKA Mit?ÁGIKA Nem őrnagy urat. Nem is szőrnagy urat. Még csak nem is zőrnagy urat... Az apu azt mondta: "Te keléses segegű!"MARISKA rémülten. Micsoda? Segegű?ÁGIKA Keléses, azt még csak értem. De segegű? Van ilyen szó? Hegedű, azt már hallottam... úgy hangzik, mint egy átok.MARISKA Miket beszélsz te? Miket hallasz te? A romlásba viszel mindnyájunkat, kislányom...ÁGIKA Ez valami rossz?MARISKA eltakarja szemét. Felejtsd el, felejtsd el, felejtsd el... Fölnéz, mert nyílik az ajtó. Jönnek... Kilép az őrnagy győztesen, kedvesen, csupa mosoly. Barátságosan veregeti Tót vállát, aki félszeg, szerencsétlen mosollyal lép elő.ŐRNAGY Mi az, Mariska? Miért állnak itt? Miért búsulnak? Egy ilyen kis kibicsaklás miatt? Vagy talán történt valami?MARISKA Jaj, dehogy történt, mélyen tisztelt őrnagy úr.ŐRNAGY Akkor pedig lássunk munkához. Minden percért kár... Tótra pillant. Most nem is tudom. A kedves Tót úr velünk tart, vagy sem?TÓT Hát, ha tetszene szorítani egy kis helyet, megköszönném.ŐRNAGY felpezsdülve intézkedik. Hogyne szorítanánk... Mégpedig, ha megengedik, akkor most én venném kezelésbe ezt a margóvágót. Ágika odaül, Tót úr pedig az én helyemet foglalhatná el...Gyorsan munkához látnak. Az őrnagy sebesen csapkod a margóvágóval. A többiek hajtogatnak, de a szemük sarkából Tótot nézik.TÓT ügyefogyottan hajtogat, bár nagyon igyekszik. Valami krumpli formájú doboz kerül ki a kezéből. Komoran nézi. Hát ez nem nagyon szép!ŐRNAGY Mindegy, kérem! Nem a szépség a fontos, bár az is megjön, csak ki kell várni az idejét. Az a fontos, hogy itt vagyunk, együtt vagyunk, mozog a karunk, mozog a kezünk, és múlik az idő. Csöndben dolgoznak. Jól érzik magukat?MARISKA és ÁGIKA Mi nagyon!ŐRNAGY És a kedves Tót úr?Fényváltozás.POSTÁS oldalt feltűnik, órájára néz. Tizenegy múlt... És Tót úr kilenckor szokott lefeküdni... Komoran csóválja a fejét. Egy tábori lapot vesz elő. "Sötétedéskor, amikor legfenyegetőbb a partizánveszély, szórakozásra, társaságra vágyik. Ilyenkor nem szereti, ha valaki aludni megy, sőt, az álmosság legkisebb jele, különösen az ásítás, nagymértékben fölidegesíti..." Töprengve néz maga elé. Kár volt a levelekkel manipulálni... Most úgy érzem, azért is én vagyok a felelős, ha Tót úr, amitől Isten őrizzen, elásítaná magát... Gondolkozik. De nem kell mindjárt a legrosszabbra gondolni. Ő szokott nyújtózkodni. Szokott nyögni is. De ásítani, pláne egy őrnagy előtt?... Nem, nem, nem. Eltépi a lapot, eltűnik.Eközben elmúlt egy kis idő. Tót már nagyon kókadozik.ŐRNAGY Kérem szépen, nem is tudom, hány óra, de remélem, hogy ha aludni akarnak, szólnak.TÓT boldogan föláll, Mariska, Ágika gyengéden visszahúzzák.MARISKA Aludni? Még mit nem!ÁGIKA Én nem tudom biztosan, de azt hiszem, még sohasem voltam ilyen friss.ŐRNAGY Tótra néz.TÓT megérzi a pillantást. Mint egy legyet, úgy akarja elhessenteni az őrnagy tekintetét.ŐRNAGY És a kedves Tót úr?TÓT Mit tetszett mondani? Még egy legyet hajt el. Ja? Én, kérem szeretettel, nagyszerűen megvagyok.MARISKA Mi csak a mélyen tisztelt őrnagy urat féltjük.ŐRNAGY Sajnos, rossz alvó vagyok.TÓT Ettől az éles, hegyi levegőtől... Elfelejti, mit akart mondani. Mindjárt. Maga elé mered. Ja... Ettől az éles, hegyi levegőtől még a súlyos álmatlanságban szenvedő vendégeink is elálmosodtak.ŐRNAGY Nekem ez se használ. Én a legszívesebben reggelig hajtogatnám a dobozokat.Tóték rémülten merednek rá.MARISKA Még hogy reggelig?TÓT bárgyún nevet. Hahaha...Fényváltozás. Elmúlt egy óra.ŐRNAGY Nincs későn? Szóljanak, kérem.ÁGIKA Nincs. Nincs. Nincs.MARISKA álmosan. De azért lassan-lassan kezdenek kialudni a gyantaszedők tábortüzei...ŐRNAGY Mondja meg a Tót úr.Ő is, a két nő is Tótra néz, aki nem reagál, Mariska megrázza.TÓT önfeledten hintázik. Hoppla hó... Hoppla hó... Észbe kap, fölrezzen. Nem szóltam semmit, őrnagy úr.Fényváltozás. Megint elmúlik egy óra. Tóték teljesen elcsigázva hajtogatják a dobozokat.ŐRNAGY El sem akartam hinni, amikor a maguk kedves fia biztatott, hogy itt nemcsak az egészségem fog helyreállni, hanem jól is fogom érezni magam... És mi történt?MARISKA aki már csak gépiesen hajtogat, fölrezzen, ijedten. Mi? Mi?ŐRNAGY Az, hogy én máris mintha újjászülettem volna itt maguknál... Nem is a csönd, nem is a fenyőszag. Hanem ez a nagyszerű időtöltés! Ünnepélyesen. Kedves Tót úr!TÓT ocsúdik, aztán visszahull.ŐRNAGY Én tudom, mi a hála... Ha visszamentem a frontra, első dolgom az lesz... Hall engem, Tót úr? Csak nem álmos?TÓT Ó, igen. Szeme becsukódik. Kinyílik. Jaj, nem.ŐRNAGY Az lesz az első dolgom, hogy a maguk Gyuláját odavegyem magam mellé, a jól fűtött zászlóaljirodába.ÁGIKA Anyu, tetszett hallani?MARISKA már örülni sem tud. Mosolyt erőltet magára.ÁGIKA És apu! Apu! Kiabálva. Az őrnagy úr odaveszi Gyulánkat a zászlóaljirodára!ŐRNAGY Mit szól hozzá, kedves Tót?TÓT az őrnagy arcába meredve hangosan elásítja magát.ŐRNAGY ránéz, elengedi a margóvágó karját. Fenyegetően néz. Ágika is az apjára néz. A csöndtől Mariska is magához tér, ő is az urára mered.MARISKA Mi történt? Semmi válasz. Mit csináltál már megint, édes jó Lajosom?TÓT Én? Ásítottam.MARISKA az őrnagynak. Ásított.Az őrnagy nem szól. Arca szomorú. Ebből Mariska, aztán Ágika, végül Tót is gyanítani kezdi, hogy valami nincs rendjén. Fájdalmas csönd.ŐRNAGY csalódottan. Nem értem, hogy fordulhatott ez elő. Hiszen többször is kérdeztem, nem álmosak-e.MARISKA De hiszen ő nem álmos, mélyen tisztelt őrnagy úr.ŐRNAGY Hát akkor miért ásított?ÁGIKA Apu! Miért tetszett ásítani?TÓT alig forog a nyelve. Nálam tudniillik az ásítás nem az álmosság jele.ŐRNAGY Hanem mié? Talán ásítani is azért ásított, mert jól érzi magát?MARISKA Bizony, bizony!ÁGIKA Apu már ilyen! Sokszor nagyokat tüsszög. De nem náthás! Passziózik!ŐRNAGY vonakodva. Nem kételkedem a maguk szavában, de azt se szeretném, ha ez még egyszer előfordulna.MARISKA Hogy tetszik ilyet gondolni, mélyen tisztelt őrnagy úr?ŐRNAGY Hát akkor dobozoljunk?TÓT előre akar esni, de megtámasztja magát. Engem tetszik kérdezni?ŐRNAGY Igen.TÓT Megmondjam az igazat?ŐRNAGY Hát persze.TÓT Én... - miután Mariska oldalba bökte - én a legszívesebben még dobozolnék egy kicsit.ŐRNAGY boldog. Akkor lássunk hozzá... Dobozolnak. Eközben teljesen kivilágosodik. Egy kakas kukorékol. Körülnéz. Sajnos, reggel van. Muszáj lefeküdni.TÓT az asztalra roskad.MARISKA idegen hangon. Milyen kár.ŐRNAGY búcsúzkodva. Igazán kellemes időtöltés volt.MARISKA két kézzel feltolja magát, imbolyog. Mi is nagyon jól éreztük magunkat.ŐRNAGY Remélem, holnap folytatjuk.MARISKA De még mennyire!ÁGIKA Szép álmokat, drága őrnagy úr! Rajongva az ajtóig kíséri.ŐRNAGY Jó éjszakát kedves mindannyiuknak! A margóvágót kattogtatva magával viszi, és bemegy a szobába. Csend, aztán Tót, arccal az asztalon, horkolni kezd. Mariska is leroskad a székbe, de erőt vesz magán, föltápászkodik, rázni kezdi Tótot, aki azonban a horkoláson kívül nem ad életjelt magáról. Mariska a hóna alá nyúl, föl akarja emelni, de nem bír vele.MARISKA Segíts már, kislányom!Ketten irtózatos erőfeszítéssel valahogy fölemelik Tótot, el is húzzák az asztal mellől, de tovább nem bírják cipelni.ÁGIKA Jaj!MARISKA Kétszer olyan nehéz, mint normálisan... Hozd ki a pokrócot...Ágika kisiet. Mariska most egyedül támogatja a férjét, aki úgy omlik rá, mint egy hegy. Ágika párnát, pokrócot terít a földre. Le akarják fektetni, Tót azonban váratlanul fölébred, eltolja magától a segítő kezeket, és eszelős arccal énekelni kezd.TÓT Meddig turbékoltok, búgó vadgalambok... Elengedi magát, lefekszik, elalszik.MARISKA el akar indulni, megáll. Gyula, Gyula. Drága kisfiam. Rázuhan az urára.ÁGIKA Mi az? Mintha én is elálmosodtam volna egy kicsit... Tesz néhány lépést, imbolyogni kezd, ő is rázuhan a kupacra.Fényváltozás.POSTÁS átmegy a színen. Egy sürgöny... "Magyar Vöröskereszt. Sajnálattal értesítjük, hogy Tót Gyula zászlós, tábori posta hétszázhét per hét, az ellenséggel folytatott harcban hősi halált halt..." Fölnéz, nyög. Úristen... Mit tegyek? Én ezt a sürgönyt összetépem! Összetépi, a hordóba dobja, el.A háttér megvilágosodik.MARISKA félálmában. Sörözött, megfürdött, még világosban visszaindult... Istenem, csak a drága vendég érezze jól magát! Visszaroskad.ÁGIKA fölrezzen. Egy katonatiszt!!FüggönyVége az első résznek Második rész1. KÉPEgy héttel később, az üveges verandán. A nyitott ablakon benéz a postás. Mariska levelet diktál Ágikának.MARISKA Olvasd csak, mit írtunk.ÁGIKA "Hála Istennek, csupa jót írhatunk. A mélyen tisztelt őrnagy úr egy hét alatt másfél kilót hízott, már nem álmodik rosszakat, és odavesz téged maga mellé a zászlóaljirodára..."MARISKA a postáshoz. Hallod?POSTÁS Örvendek.ÁGIKA "Sajnos, egy kicsit nagyon rákapott a dobozcsinálásra, úgyhogy csak reggel bírja abbahagyni. Mi ketten elég jól tűrjük a fáradalmakat, csak édesapádnak, szegénykémnek, esik nehezére a virrasztás..."TÓT félig alva, imbolyogva átmegy a színen.MARISKA odalép, beleolvas. "Mi ketten rájöttünk, hogy egész kicsike darabokban is lehet aludni, például ebédnél, míg a leves ki nem hűl..." Elrakja a vasalását.ÁGIKA folytatja. "Ő, szegénykém, álmosságában néha nem jól tud tájékozódni..."TÓT be, egyenesen a zenekar felé. Mariska odasiet, kikíséri.ÁGIKA "Tegnap is, amikor leesett egy doboz, szegénykém bemászott érte az asztal alá. Ilyenkor, tudod, mindig meg szokta csiklandozni Ágika bokáját. Sajnos, nem jól tájékozódott, és tévedésből az őrnagy urat csiklandozta meg, aki ezt annyira zokon vette, hogy abbahagyta a dobozcsinálást, pedig még meg se virradt. De azért ne aggódj, jól vagyunk, és csókolunk. Szerető anyád..." Tollat vesz, aláírja. És Ágika.MARISKA átveszi a levelet, kiadja a postásnak. Na, vidd, add föl... Látva, hogy az nem mozdul. Nem hallod?POSTÁS zavartan. De igen.MARISKA Ja, adj csak egy pohár bort a postás bácsinak...Ágika kinyújtja a bort.A POSTÁS Isten éltesse a maguk kedves fiát!MARISKA Jól van, vidd!... Ágikához. Gyere, készüljünk föl! Gyorsan, immár szertartásosan fölkészülnek a dobozolásra. Fölrakják a kartonokat, Mariska kisiet az uráért.MARISKA Nyisd ki a szemedet, édes jó Lajosom. Tót pislog. Még egy kicsit jobban nem tudnád kinyitni? Asztalhoz ülteti a férjét, ő is leül. Ágikához. Szólj neki, kislányom.ÁGIKA az ajtóhoz lopózik. Őrnagy úr! Készen vagyunk!Várakozó csönd. Nyílik az ajtó, az őrnagy kiadja a margóvágót egy csomó dobozzal.ŐRNAGY bentről, hidegen. Lássanak hozzá nélkülem.MARISKA ijedten. Nem akar az őrnagy úr dobozolni?ŐRNAGY Nem.MARISKA Hát mit tetszik akarni csinálni?ŐRNAGY Sétálni.ÁGIKA döbbent csönd után félénken szól. Ilyenkor? Mondhatok valamit? Nálunk a közvilágítás még nincs bevezetve.ŐRNAGY Úgyis csak a szobámban akartam sétálni. Rémült csönd.MARISKA összeteszi a kezét. Fiam, fiam, drága jó fiam... Mi lesz veled? Mit követtünk el?ÁGIKA Szerintem még mindig az a bokacsiklandozás bántja.MARISKA Ágikához, izgatottan. Kislányom! Terád biztosan nem haragszik! Eridj be. Beszélj vele. Mondd, hogy apádnak ez régi szokása, és nem akart vele rosszat... Siess!ÁGIKA besiet az őrnagyhoz.MARISKA Már olyan jól aludt. Már olyan szépen hízott...TÓT Fogadjunk, hogy megint velem van megakadva.MARISKA Te nem csináltál semmi rosszat, édes jó Lajosom.ÁGIKA visszatér. Hallgat. Csak egy hosszú pillantást vet az apjára.MARISKA Mi az, kislányom? Csak nincs megsértve?ÁGIKA ijedt oldalpillantást vet az ajtóra. De.MARISKA Kire?ÁGIKA Én azt nem merem elmondani... Vagy mondhatom? Sóhajt, rémülten néz Tótra. Az történt, hogy amikor apu bemászott az asztal alá, bokán harapta a mélyen tisztelt őrnagy urat.TÓT Mit csináltam én?MARISKA szigorúan. Ugyan már! Apád nem harap.ÁGIKA minden meggyőződés nélkül. Nem.TÓT Hát ez hallatlan!Csönd. A két nő Tótot nézi. Tót összevonja a szemöldökét. A két nő zavartan elfordul. Csönd. Ágika sóhajt. Tót odanéz. Ágika zavartan köhint. Mariska sóhajt, és csóválni kezdi a fejét.TÓT mérgesen. Mi az? Miért csóválod a fejed?MARISKA felsír.TÓT Miért sírsz? Nem tudsz beszélni?MARISKA sírását elfojtva. Csak arra kérünk, édes jó Lajosom, hogy légy egy kicsit elővigyázatosabb.ÁGIKA És máskor, ha valami leesik, az apu ne csináljon semmit. Majd én lemászom érte.MARISKA Ez így nagyon jó lesz.TÓT Megbolondultatok? Csak nem hiszitek el ezt a képtelenséget?MARISKA Persze hogy nem.ÁGIKA Az a fontos, hogy az apu ne mászkáljon az asztal alatt.TÓT Mire akartok kilyukadni? Én a könyökömmel lelöktem egy dobozt. Bemásztam érte, felhoztam, és kész.ÁGIKA Ez igaz. De azért, ha nem tetszik haragudni, az apu egy kicsit sokáig időzött az asztal alatt.MARISKA Ez tény. Még nekem is feltűnt.TÓT Talán aludtam egy kicsit. De harapni, nem haraptam meg senkit.MARISKA Az biztos. A csiklandozás és harapás, az kettő.ÁGIKA Ezt senki se vonja kétségbe. De azért, ha szabad valamit mondanom, az emberek nem szoktak ok nélkül megsértődni. Lehet, hogy az apu úgy csiklandozta meg az őrnagy úr bokáját, hogy azt harapásnak is fel lehet fogni.TÓT Ilyen nincs. Normális ember ezt a kettőt nem tévesztheti össze.MARISKA Én se hiszem.ÁGIKA Hát akkor, ha meg szabad kérdezni, mi volt az a roppanás?TÓT Milyen roppanás? Roppant valami?MARISKA Nekem is úgy rémlett, mintha megroppant volna valami.TÓT elbizonytalanodva. Mi lehetett az? Gondolkozik. Ja! Talán összeroppantottam azt a leesett dobozt.MARISKA Ja úgy. Az lehet.ÁGIKA Én nem akarok az apuval vitatkozni, de az nem olyan hang volt, mint amikor egy doboz roppan össze.TÓT Hanem milyen volt?ÁGIKA Lehet, hogy tévedek, de az én fülemben úgy hangzott, mint amikor valakinek a foga közt megroppan egy csont.MARISKA Nekem is ez volt az érzésem.TÓT Itt megáll az ész! Ti azt hiszitek, vagyis azt akarjátok velem elhitetni... Elhallgat, zavartan nézi őket. Ugyan kérem. Soha életemben nem haraptam meg senkit!MARISKA Ez így van!ÁGIKA Hát az apu nem is olyan ember! De azért, ha nem tetszik haragudni, amiért ilyen dolgokkal hozakodok elő, bizony máskor is előfordult már, hogy az apu minden ok nélkül furcsa dolgokat csinált.TÓT növekvő bizonytalansággal. Én? Például mit?ÁGIKA Például tavaly tavasszal, méghozzá a vasárnapi korzón, vérig tetszett sérteni Tomaji főtisztelendő urat.TÓT Ez valami pletyka lehet csak.ÁGIKA De hiszen ott sétáltam az apuval, és majd a föld alá süllyedtem, mert igaz ugyan, hogy az apu egy szép dicsértessék a Jézus Krisztussal üdvözölte a főtisztelendő urat, de közben egy olyan orrfricskát adott neki, hogy majdnem lerepült a kalapja.TÓT Mit adtam? Orrfricskát? Nevetséges. Megengedem, hogy talán el akartam hajtani egy legyet az orráról... De megfricskázni a plébános urat? Mondd meg te, Mariskám... Ilyennek ismersz?MARISKA Én aztán igazán nem hiszek el rólad ilyen buta pletykákat, de azt tudom, hogy a plébános úr néhány napig nagyon hűvösen fogadta a köszönésemet.TÓT Képzelődtök! Ez csak véletlen lehetett!MARISKA izgalomba jön. Véletlen? Neked minden csak véletlen? Az is véletlen volt, hogy egyik napról a másikra elbocsátottak a vasúttól?TÓT megbántva. Ezzel hozakodsz elő? Mintha nem tudnád, hogy a piskolti állomásfőnök azért bánt el velem olyan csúnyán, mert a lassú felfogású unokaöccsét akarta behozni tolatásrendezőnek!MARISKA kitörve. És kellett a helyed, mi?! Ismerem ezt a mesét. Csakhogy nem ez történt! Hanem az történt, hogy az olasz császár, az a csöpp, kis aranyos Viktor Emánuel épp itt járt vendégségben, Magyarországon. És az történt, hogy a főméltóságú kormányzó úr meghívta a kis császárt bölényre vadászni. És az történt, hogy az állomás személyzete éjjel-nappal meszelte a falakat, mázolta a padokat, ültette ki a muskátlikat...TÓT Ennek semmi köze...MARISKA És amikor már minden ki volt csinosítva, és kivonultak a fehér ruhás lányok, a cserkészek, a leventék és a vasutaszenekar, és jelezték a különvonat érkezését...TÓT Ne is folytasd...MARISKA És a vágány mellett felsorakozott az egész vasúti személyzet, az állomásfőnöktől le, a két tolatásrendezőig...TÓT Nem vagyok kíváncsi...MARISKA váratlan gyűlölettel. Hallgass! És abban a pillanatban, amikor a különvonat keresztülszáguldott az állomáson, az egyik tolatásrendező - éles pillantást vet Tótra -, akit pedig az a szegény szerencsétlen kis császár sohase bántott, hirtelen hátraarcot csinált, leeresztette a nadrágját, és a lehető legsértőbb módon a hátsó felét mutatta a különvonatnak...TÓT Őrület! Vagy te, vagy én, vagy mind a ketten csak álmodjuk az egészet!MARISKA fölpattan, az ajtóra mutat. Álmodjuk, nem álmodjuk, fütyülök rá! Te is inkább gondolj a fiunkra, az egyetlen fiunkra, akit megvesz az Isten hidege, ha be nem mész, és bocsánatot nem kérsz a mélyen tisztelt őrnagy úrtól!TÓT támolyogva. De miért kérjek tőle bocsánatot?MARISKA Amiért elvesztetted a józan eszedet, bemásztál az asztal alá, és bokán haraptad a fiad jótevőjét!TÓT dúltan körülnéz, aztán megtörik, bemegy az őrnagyhoz. Mariska és Ágika feszült várakozással nézik az ajtót.ŐRNAGY besiet, barátságosan magával tessékeli Tótot. Az asztalhoz lép. Hát itt vagyunk. Nem történt semmi. De mielőtt dobozolni kezdenénk, kijelentem, hogy csak akkor vagyok hajlandó hozzálátni, ha ez mindnyájunknak egyformán örömöt szerez! És ha már ezt a kis félreértést tisztázni sikerült, elvárom, hogy a kedves Tót úr továbbra is ilyen őszinte legyen. Mihelyt kifárad, megmondja, másfelől viszont, ameddig dobozolunk, addig szívvel-lélekkel... Ingerülten lecsapja a margóvágót. No, tessék. Még be se fejeztem a mondatot.TÓT összerezzen. Mi baj már megint?ŐRNAGY Ezt én kérdezem inkább... Történt valami?TÓT Semmi a világon.ŐRNAGY Mert ide nézett, balra, a hátam mögé.TÓT Ja úgy... Berepült egy lepke.ŐRNAGY Milyen lepke?TÓT Két sárga folt van rajta meg egy piros.ŐRNAGY És maga dobozolás közben lepkékkel foglalkozik!TÓT Épp csak odanéztem.ŐRNAGY Épp csak odanézett! De közben arra gondolt, hogy jó volna utánamenni, megfogni, agyonütni... Így történt, vagy nem így történt?TÓT fejcsóválva. Honnan tetszik gondolni?ŐRNAGY elsétál, gondolkozik, visszajön. Nézzék, Tóték. Én élek-halok a dobozolásért. De így, ahogy eddig csináltuk, ez nem mehet tovább. Ha közben mindnyájan másra gondolnak, akkor ez teljesen hiábavaló erőpocsékolás. Hagyjuk is abba, kérem.TÓT alázatosan. Én nem akarok vitába szállni az őrnagy úrral, de már bocsásson meg a világ, mégiscsak nehéz azt megakadályozni, ha valami az embernek eszébe akar jutni.ŐRNAGY Ez a balhit erősen tartja magát, pedig semmi alapja! De majd mondok egy példát. Vegyük a táplálkozást. Nos, miből áll az? Sorba mondom: evés, rágás, nyálképződés, nyelés... Fölvesz egy süteményt. Egye csak meg szépen. A művelet összefügg, mint egy lánc, amelyet nem akaszt meg semmi... vagy magának eszébe jutott közben valami?TÓT ábrándosan. Egyszer, még vasutas koromban sikerült fognom egy mókust. A gyerekek egész odavoltak érte, és érdekes, mégis megszökött...ŐRNAGY türelmetlenül. Furcsa ember maga. Vegyünk egy másik példát. Ismeri a Himnuszt, kedves Tót?TÓT Mindjárt... "Isten áldd meg a magyart..."ŐRNAGY Helyes. És eszébe jutott közben valami?TÓT Most semmi.ŐRNAGY No végre! Nézzék, Tóték. Én már odakint a fronton kitapasztaltam a saját legénységemnél, hogy a semmittevés milyen veszélyekkel jár. Ha az ember agyát szabadjára hagyják, az a saját gondolatainak játékszere lesz, és akkor úgy járnak, mint az előbb Tót úr a piros pettyes lepkével... De csak itt, a maguk vendégszerető házában jöttem rá, hogy ennek egyetlen orvossága van, mégpedig a dobozolás!... Értik már a gondolatmenetet?ÁGIKA Világos, mint a nap.MARISKA Én még itt-ott nem értek valamit.TÓT Én is csak itt-ott.ŐRNAGY Mindegy. Nem is fontos, hogy most, amikor úgyis kissé nehezen forog az agya, megterheljük ilyen elméleti okfejtésekkel... Maradjunk csak a dobozolásnál! Hogy csinálták az én ideérkezésem előtt?ÁGIKA Akkor a kartonokat én vágtam, és az anyu hajtogatott.ŐRNAGY És a kedves Tót úr mit csinált?TÓT Én csak úgy levegőztem.ŐRNAGY No látja. Most pedig én egymagam vágom a kartonokat, maguk pedig hárman végzik a hajtogatást, illetve csak végeznék, de kevés a karton, aminek az az oka, hogy azelőtt egy volt egy ellen, most pedig én vagyok egyedül három ellen... Így aztán maguk csak unatkoznak, bóbiskolnak, és hagyják elkalandozni a gondolataikat!ÁGIKA elragadtatva. Nahát!ŐRNAGY Nézzenek meg engem! Amikor ideérkeztem, úgy meg volt rongálódva az idegrendszerem, hogy lidérces álmok gyötörtek, és sehol sem éreztem biztonságban magam... Most pedig elmondhatom, hogy nemcsak meggyógyultam, hanem meg is fiatalodtam ezen a kellemes helyen... Szinte azt se tudom, mi a háború!MARISKA ellágyulva. Hallod ezt, édes jó Lajosom?TÓT nehezen bólint.ŐRNAGY Ezt pedig nagyrészt a dobozolásnak köszönhetem. Higgyék el, már fölébredéskor alig várom az estét, amikor végre hozzáláthatunk!ÁGIKA Én is!MARISKA Mi is! Tótra mutat. Ő is! Tót nehezen rábólint. Tót és Mariska összebújnak, aztán elalszanak.ŐRNAGY álmodozva, költőien. Van ebben az elfoglaltságban valami felemelő, valami tiszta szépség, valami örök nyugalom... Dobozolni a legjobb a világon!ÁGIKA lázban. Jaj, hogy ez mennyire így van!ŐRNAGY Néha elábrándozom rajta, milyen jó lenne, ha még több, sokkal több ember foglalkozhatna dobozhajtogatással. Egyszer talán eljön az az idő, amikor rávehető lesz az egész emberiség.ÁGIKA föláll. Ha lehetne! Istenem!ŐRNAGY Persze, úgy gondolom, hogy ezt nem szabad uniformizálni. Minden nemzet más színű és más formájú dobozokat csinálhatna. A hollandusok olyan gömbölyűt, amilyen a sajtjuk. A franciák olyant, ami muzsikálni tud. Még az oroszoknak is, ha már legyőztük őket, szabad lenne dobozokat csinálniuk. Persze, csak kicsiket, mint a gyufásskatulya.ÁGIKA Jaj, ha én azt megérhetném!ŐRNAGY Ez nem lesz hamar. De ha sikerül, ha győz ez az eszme, akkor az egész emberiség áldani fogja a nevünket.ÁGIKA Őrnagy úr! Kedves őrnagy úr! Tessék megengedni, hogy kezet csókoljak a kedves őrnagy úrnak!ŐRNAGY Azt nem engedhetem! Csak így! Homlokon csókolja Ágikát, aztán elengedi, elnéz a messzeségbe. Álmok, álmok, gyönyörű szép álmok... Tótra néz, józan hangon. Tót! Tóték fölrezzennek. Remélem, kedves Tóték, most már megértették, mi bajom ezzel a margóvágóval?!ÁGIKA boldogan. Hát ezt igazán nem nehéz megérteni... Az a baj, hogy a mi margóvágónk kicsi, és az őrnagy úr azért nem tud bennünket utolérni!ŐRNAGY Nagyszerű! A maguk kislányának olyan az esze, mint a tűz... Nos, kedves Tót úr? A többi már gyerekjáték, ugye?TÓT sejtelme sincs, mit akarnak tőle. Hát hogyne.ŐRNAGY Gratulálok. És mi a teendő?TÓT A teendő? Nem tudom.Mariska és Ágika aggódva körülveszik.MARISKA Jaj, ne tettesd már magad, édes jó Lajosom...ÁGIKA Apu, kérem! Tessék rám nézni. Mit mondtam az előbb?TÓT Hogy ez a margóvágó kicsi.ŐRNAGY Nagyszerű... És ebből mi következik?TÓT Semmi.ÁGIKA Jaj, jaj, milyen az apu!...ŐRNAGY Nem szabad így beszélni. Ő erre rá fog jönni, a saját erejéből.MARISKA Tessék megengedni, hogy egy kicsit hozzásegítsük...ŐRNAGY Azzal csak neki ártunk, Mariskám, mert sebet ejtünk az önérzetén. Nézze, Tót! Ha szűk a csizmája, akkor mit csinál?TÓT Mindjárt... Akkor bicegek.ÁGIKA Apu, apu, apu!...ŐRNAGY Ne erőltessük, ne sürgessük... Én el is fordulok, mert talán a jelenlétem feszélyezi őt. Maguk is, Mariska és Ágika, ne zavarják a gondolkozásban... Elfordul, körbesétálja Tótékat. Egy kis csönd, aztán Tót feláll, elindul a matraca felé.MARISKA Mit csinálsz, édes jó Lajosom? Ülj csak vissza. Neked most gondolkoznod kell... Lázasan sürögnek-forognak körülötte. Várj csak. Majd megmasszírozom a halántékodat... jó ez?TÓT Finom.MARISKA Tudsz gondolkozni?TÓT Nem.MARISKA Talán, ha birsalmát szagoltatnánk vele... Ágika elsiet. Addig hajtsd előre a fejedet, hogy beleszaladjon a vér... így jó?TÓT a matrac felé. Tudod, hogyan volna jó? Fekve!MARISKA Nem, nem... Átveszi Ágikától a birsalmát. Szippants mélyeket, édes jó Lajosom.Tót szippant. A két nő izgatottan vár.TÓT eltolja őket. Az a baj, hogy ha gondolkozni kezdek, mindjárt az az érzésem, hogy valami nekem akar jönni...MARISKA Toljuk odébb a bútorokat?TÓT Nem a bútorok akarnak nekem jönni.MARISKA Hát mi?TÓT A fal.MARISKA A fal? Menjünk ki a kertbe?TÓT Nem az a fal. Amelyik nekem akar jönni, itt van a fejemben, bent...ŐRNAGY nyájasan odalép. Nos, kedves Tót úr? Széna vagy szalma?TÓT Sok minden eszembe jutott, mélyen tisztelt őrnagy úr, de sajnos, egyik sem volt az igazi.ŐRNAGY leül. Annyi baj legyen. Sokszor én is így vagyok vele.TÓT Igazán?ŐRNAGY Szabad tanácsot adnom? Csak nyugodtan, kényelmesen. Gombolja ki a zubbonyát, kedves Tót.Tót kigombolja a zubbonyát. A többiek körülülik, várakozással nézik. Tót óriási erővel igyekszik gondolkodni.TÓT egy kis csönd után, fojtott izgalommal. Aha... Amazok lassan fölállnak izgalmukban. Kérem, őrnagy úr, azt hiszem, nekem most dereng valami.ŐRNAGY Máris? Nagyszerű! És mi volna az a valami?TÓT sóhajt, legyint. Sajnos, nem az jutott eszembe, amit vártam, hanem valami egészen más.A többiek csalódottan visszaülnek.ÁGIKA Apu, kérem...ŐRNAGY Talán ne zavarjuk... Nem inna egy kávét?TÓT hirtelen integet, hogy ne zavarják. Ha ez a margóvágó kicsi... Most, most, most... Mintha valaminek kibontakoznának a körvonalai... Amazok hárman lassan fölállnak. Kiment a fejemből.A többiek visszaülnek, csönd.TÓT Hány óra?ŐRNAGY gyengéden. Ráérünk.TÓT felugrik. Hű!... Legyint, leül. Semmi. Zihálni kezd. Szabad a nadrágszíjamat kiereszteni?ŐRNAGY Miért ne? Vegye le a nadrágját, ha úgy jobb...TÓT hirtelen feláll. Nagy fájdalmak lepik el. Verejtékét törli, hörögve lélegzik, int, hogy valami eszébe jutott. Egész teste hullámzik. Jön már... jön már... jön már... jön már... Kiegyenesedik. Őrnagy úr! Mariskám. Megvan! Ha ez a margóvágó kicsi, akkor egy nagyobb margóvágót kell csinálni... Hahaha! Boldogan nevet.ŐRNAGY Tudtam én ezt! Gratulálok, kedves Tót!Mind ünneplik Tótot.TÓT gyomrához kap, nevetése hirtelen öklendezésbe megy át, az ablakhoz tántorog, kihajol.MARISKA Ágikához, nagyon boldogan. Vezesd a kertbe, fogd a homlokát... És aztán lássatok hozzá! Ágika a kertbe vezeti Tótot, az őrnagy a szobájába vonul, folyton kattogtatja, és magával viszi a margóvágót.MARISKA révedezve. Ő sose jött üres kézzel. Hozott egy kis szivart vagy csokoládét, a plébános úrnak ólomecetet... De most nem kell semmi! Gyere üres kézzel haza, Gyulánk!GIZI GÉZÁNÉ félénken, kiöltözötten belép. Jó estét, kedves Tótné.MARISKA Mit kíván, nagysád?GIZI GÉZÁNÉ Hoztam egy kis sült almát... és... ha nem veszi tolakodásnak... Szeretnék beszélni az őrnagy úrral.MARISKA hosszú pillantást vet rá. Ebben nincs lenézés, inkább egy kis aggódás. Tótné nem akarja megosztani az érdemeit senkivel. Később érezhető lesz a féltékenysége. Azt lehet. Bekopog a szobába. Őrnagy úr, kérem...ŐRNAGY kilép. Tessék.GIZI GÉZÁNÉ rá se mer nézni, inkább Mariskához fordul, könyörögve. Tessék neki megmondani, ki vagyok én.MARISKA az őrnagyhoz. Ő a Gizi Gézáné.ŐRNAGY Tudom. Mit parancsol?MARISKA Gizi Gézánéhoz. Mit parancsol?GIZI GÉZÁNÉ végig nem mer az őrnagyhoz fordulni. Jaj, kedves Tótné, kérdezze meg... Nincs kedve egyszer benézni hozzám?MARISKA Hogy tessék egyszer benézni hozzá.ŐRNAGY Az nem fog menni.MARISKA elégedetten. Az nem fog menni.GIZI GÉZÁNÉ Csak egy negyedórára.MARISKA tolmácsol. Csak egy negyedórára.ŐRNAGY Negyedóra, negyedóra... Ha nekem annyi negyedórám lenne!MARISKA Hallotta.GIZI GÉZÁNÉ Mondja meg neki, kérem szépen, hogy hozzám nemcsak gyantaszedők járnak. Mert amit én csinálok, az nem szatyorkötés!ŐRNAGY Elhiszem.GIZI GÉZÁNÉ Mariskához. És ugye, hogy itt járt egy őrnagy, és fumigálta a munkakörömet! Pedig van még szakmai tisztesség is a világon.MARISKA az őrnagyhoz. Azt mondja, van még szakmai tisztesség.ŐRNAGY Megértem én magát, asszonyság! Nekem itt, és nemcsak magánál, voltaképpen vizitelnem illenék... De mikor? Mikor? És mit szólnának a kedves Tóték, ha én, akár egy negyedórára itt hagynám őket?MARISKA csak egy boldog mosollyal néz rá. Úgy bizony.ŐRNAGY Tudniillik, a világon a legfontosabb dolog a jelenlét. Ott lenni, mindig, mindenütt ott lenni. A fronton már alig várják a katonáim a visszatértemet. Néha megpróbálok arrafelé nézni, ahol a zászlóaljam fekszik... Elnéz egy irányba, mind követik a tekintetét. Ej, ez csak olyan vágy. Őszintén sajnálom, asszonyság, de az ember nem lehet két helyen egyszerre.MARISKA elégedetten. Őszintén sajnálja.ŐRNAGY kivesz egy fényképet. Hanem fogadja ezt szerény kárpótlásul. Átadja Mariskának.MARISKA továbbadja Gizi Gézánénak. Szerény kárpótlásul.GIZI GÉZÁNÉ örömmel. Kiszögezhetem?MARISKA Kiszögezheti?ŐRNAGY Hát persze.GIZI GÉZÁNÉ Az ágyam fölé is?MARISKA az őrnagyhoz. Az ágya fölé is?ŐRNAGY Akárhová. Ez mindig magára néz.GIZI GÉZÁNÉ Köszönöm szépen.MARISKA az őrnagyhoz. Köszöni szépen. Gizinéhez. A viszontlátásra.GIZI GÉZÁNÉ A viszontlátásra. El.ÁGIKA boldogan beszalad a kertből. Elkészült! Megvan! Anyu, tessék jönni segíteni!ŐRNAGY Hadd lássam!Mind kiszaladnak a kertbe, és mindjárt visszatérnek. Tót és Tótné becipelik az új margóvágót, egy négy lábon álló, hatalmas szerkezetet, akkora pengével, mint egy guillotine. Az őrnagy elragadtatva kíséri őket.ŐRNAGY lecsapja a kart, mely nagyot döndül. Bumm! Már a hangja is nagyszerű! Gratulálok, Tót úr. Ilyennek álmodtam.ÁGIKA Köszönjük szépen, őrnagy úr.ŐRNAGY Próbáljuk ki. Lássunk hozzá. Ne vesztegessük az időt!Tóték fölállnak, láncban hozzákészülnek a dobozoláshoz. Tót adogatja a kartonokat, az őrnagy, nagyokat döndülő gépén, bevagdossa őket.ŐRNAGY Pompás! Milyen jól meg tudta csinálni!ÁGIKA Az én apumnak aranykeze van!ŐRNAGY Talán még négyet is elvisz ez a gép!ÁGIKA Hát tessék négyet belefogni!ŐRNAGY Nem lesz az egy kicsit sok?ÁGIKA Nekem ugyan nem! Az álmosan adogató Tótnak. Apu! Négyet tessék adni!Tót hangtalanul lebillen a székről, az asztal alá esik, rögtön elalszik.ŐRNAGY abbahagyja, hidegen. Mi baja?MARISKA Azt hitte a drágám, hogy pocok.ŐRNAGY Miféle pocok?MARISKA Néha beszaladnak a kertből a mezei pockok... Ágikával nagy hajcihővel addig kergetik a képzelt pockot, míg Tót fel nem ébred, és el nem foglalja a helyét. Tessék folytatni, már kiszaladt.ŐRNAGY lelkesen. Na, várjanak. Most négy kartont teszek bele... Döngetni kezdi a gépet. Úgy viszi, mit a vajat! Mondják, Tóték, nincs kedvük énekelni?ÁGIKA Énnekem van.ŐRNAGY És a kedves Tótnak? Mit mond?Tótra néznek. Tót nem válaszol, csak rámered az őrnagyra, és lassan elkezd rágni, nyelni, rágni, nyelni, mintha gombóc volna a szájában. Az őrnagy abbahagyja a döngetést. Mind Tótot nézik, aki tovább rág.MARISKA Nem akar ő mondani semmit.ŐRNAGY Vagy talán rág valamit?MARISKA Újabban fölvette ezt a szokást, hogy egy darab húst tartogat a szájában, és napokig nem hajlandó lenyelni.ŐRNAGY Miért nem köpi ki?ÁGIKA Apu, kérem, mindnyájan arra kérjük, tessék kiköpni azt a husikát.TÓT szeme kidülled. Ágikára néz, aztán vissza az őrnagyra, és nagy erőfeszítéssel rág tovább.MARISKA Lajos!TÓT egy utolsó erőfeszítést tesz, de nem bírja visszafojtani ásítását. Egyenesen belebődül az őrnagy arcába. Az őrnagy hátrahőköl.MARISKA kétségbeesve. Lajos, Lajos, mit tettél már megint, édes jó Lajosom... Tót megrettenve néz körül. Milyen apa vagy te? Hát nincs benned emberi érzés?!ŐRNAGY lassan magára talált, kedvesen. Miért bántja, Mariskám? Nem csinált ő semmi rosszat!MARISKA Csak ásított. Sírva fakad.ŐRNAGY Nem olyan biztos. Ha valaki kinyitja a száját, az még nem okvetlenül jelenti azt, hogy ásított.MARISKA Bár így volna!ÁGIKA Talán így is van. Mi oka lett volna rá? Se nem unatkozik, se nem álmos, se nem beteg...ŐRNAGY Mondja meg ő... Mit csinált az előbb, kedves Tót?TÓT Én? Semmit. Ijedten körülnéz. Lehetséges, hogy egy kicsit kinyitottam a számat... Az olyan nagy baj?ŐRNAGY Dehogy baj. Ha egyszer nem ásított...TÓT Én? Isten ments! Eszem ágában se volt ásítani!ŐRNAGY Ennek igazán örülök. Az ásítás ugyanis, pontosabban a lelkiállapot, amely az ásítást kiváltja, majdnem olyan káros hatású, mint a gondolkozás... Eszerint most nincs kedve ásítani?TÓT Dehogy van.ŐRNAGY És később?TÓT Később se lesz.ŐRNAGY Látja, Mariskám? Tóthoz. És hajlandó bizonyos óvintézkedéseket tenni, persze, csak ha kedve van hozzá, amelyekkel elejét lehet venni a további ásítozásnak?TÓT Az csak természetes.ŐRNAGY Ezt el is vártam magától... Nos, lássunk hozzá. Nem olyan nagy eset, de azért... Ismerik a mondást? "Ásítani könnyebb, mint nem ásítani!" Nem hallották? Tőlem való.ÁGIKA És milyen igaz!ŐRNAGY tűzbe jön. Valamit értek hozzá... a fronton ugyanis az éjszakai őrségre vezényelt katonák hajlamosak az ásításra, ami azért nem jó, mert aki ásít, könnyen elalszik, és aki elalszik, azt főbe lövik... Nevet. Hahaha! Persze ez más, itt babra megy a játék, de azért... Elkomolyodik, nézi Tótot. Ott azt csinálom, hogy az őrt álló katonákkal egy szilvamagot vétetek a szájukba, és ezt, ha jön a váltás, mindig továbbadják... Tót száját nézegeti. Nincs véletlenül valami gyümölcsmag a háznál, Mariskám?MARISKA Sajnos, őrnagy úr, a szilvaszezonnak már vége, viszont őszibarack még nincs...ŐRNAGY Annyi baj legyen! Akad valami más... Lázas tevékenységbe kezd. Tót száját nézegeti. A párkányról odahoz egy cserép muskátlit, de legyint, rögtön visszateszi. Egy pillanat! Besiet a szobájába. Egy kis lakk-kofferrel tér vissza, s ebből, miközben mindig Tót száját nézegeti, kivesz egy Kodakot. Tót arcát maga felé fordítja, hogy jobban lássa a száját. Megengedi?MARISKA Mosolyogj már egyet, édes jó Lajosom...ÁGIKA Mindig olyan komoly az apu.ŐRNAGY Most ez nem baj. Sőt! Gyorsan visszateszi a fényképezőgépet, és kiveszi a szolgálati pisztolyát. Méregeti. Mindegyik jó, de egyik sem ideális... Megvan! Megvan! Hogy erre nem gondoltam hamarább! Kiszalad, s egy kis automata zseblámpával tér vissza. Megnyomkodja a karját, a lámpa berreg, és világítani kezd. Ezt mi "csipogó"-nak hívjuk odakint... Hallják? Ha nyomom a karját, akkor csipog... Nagy gesztussal Tót elé teszi. Parancsoljon, kedves Tót úr!Mind nézik a csipogót.MARISKA Még ilyet! Nekem ez sose jutott volna eszembe...ÁGIKA Pedig milyen egyszerű!TÓT nézi a lámpát. Aztán fölveszi, megberregteti, a lámpa kigyúl. Tényleg. Ügyes jószág.ŐRNAGY elégedetten. Használja egészséggel, kedves Tót!TÓT körülnéz. Miért? Mi legyen vele?ÁGIKA fölkacag. Hát mi lenne? Kapja be az apu, és kész.TÓT Mit beszélsz te itt?MARISKA Csak arra vigyázz, hogy le ne nyeld, édes jó Lajosom.ŐRNAGY Se megrágni, se lenyelni nem szabad. Csak szopogassa szépen, mint a savanyúcukrot.TÓT fölháborodva. Hogy én ezt a holmit a számba vegyem?ÁGIKA Hát hová máshová? Fölkacag.TÓT az asztalra csap. Csend! Ágika elhallgat, ijedten. Tót fölemeli a lámpát, megnézi, leteszi. Értetlenül. De hiszen ez egy zseblámpa!MARISKA Hát persze hogy zseblámpa, édes jó Lajosom!TÓT És ezt vegyem én a számba?MARISKA nem érti az ellenkezés okát. Hát mi kifogásod van ellene? Ja úgy... Az őrnagyhoz. Szegénykém, attól fél, hogy lenyeli.ŐRNAGY Ettől nem kell félnie, kedves Tót. Eleinte talán furcsa lesz egy kicsit, de egy zseblámpát éppúgy meg lehet szokni, mint egy műfogsort.TÓT csak Mariskát nézi. És te is ezt mondod nekem, Mariskám?MARISKA Hát persze! És kívántam én neked valaha rosszat?TÓT Hogy én ezt... Hirtelen kitör, felpattan, a csipogót a két markába veszi, mintha össze akarná roppantani. Ezt a... ezt a... ezt a...MARISKA fölsikolt. Mit csinálsz ott?TÓT megrázkódik, észbe kap. Irtózva ránéz a zseblámpára, aztán a többiekre, akik egytől egyig mosolyogva biztatják. Nagyot nyög, leteszi a lámpát maga elé.MARISKA szelíden odalép, érzi, hogy a férje végleg megtört, megfogja a lámpát. No, nyisd ki szépen... Tót engedelmesen kinyitja a száját, Mariska óvatosan beleteszi a zseblámpát, összecsukja férje száját, megsimogatja, és megcsókolja az arcát.ŐRNAGY Nos, túl vagyunk rajta... Remélem, nincs rossz íze?TÓT mereven a fejét rázza.ÁGIKA Szabad valamit mondanom? Most, hogy kigömbölyödött az arca, nekem valahogy még csinosabb az apu!MARISKA Nekem is így tetszik jobban.ŐRNAGY Látja, milyen sikere van? Tót mereven biccent. Hát akkor gyerünk dobozolni... A margóvágóhoz lép. Most megpróbálok öt kartont befogni... Illetve, mielőtt hozzáfognánk, még azt szeretném mondani, hogy eddig Mikulitz hadnagy volt a szobatársam, de mihelyt visszaérkezem a frontra, a maguk kedves fia kerül a helyébe. Ez azért előnyös, mert az iskolaépületet, ahol lakom, kettőzött őrség veszi körül... Mariska és Ágika felugranak, az őrnagyhoz sietnek, és elhalmozzák a hála jeleivel.ÁGIKA Köszönjük szépen, kedves őrnagy úr!MARISKA Mi ezt soha, de sohasem fogjuk tudni meghálálni...TÓT E hangzavarban senki sem törődik vele, föláll, s zseblámpával a szájában elindul, először rossz irányba. Nekimegy a falnak. Megfordul, és végre megtalálja az ajtót, melyen észrevétlen kisétál.ŐRNAGY Kérem, ne hálálkodjanak... Én már olyan türelmetlen vagyok! Gyerünk, gyerünk, gyerünk!... Hol a kedves Tót úr?Mindenki nézelődik. Tót sehol.ÁGIKA Talán mindjárt jön...MARISKA nyugtalanságtól hajtva a kezét tördeli. Nem tudom... Nem tudom... Az ajtóból kiszól a kertbe. Lajos! Semmi válasz. Mariska kiszalad, s egyre távolabbról halljuk a hívását.Sötét.A POSTÁS miközben a díszlet hátul fordul, töprengve belép. Megjegyzem, egészen önzetlenül manipuláltam a levelekkel. Hiszen, ha én nem vigyáznék, itt teljesen összegabalyodna minden! De hát azt a sürgönyt mégsem adhattam oda... Nem mondom, ha Cipriani professzor úrnak volna egy fia, és az a fiú volna a fronton, és ő kapta volna a sürgönyt... Az más. Hátul, a parkban van egy teniszpályájuk. Ütik a labdát ide-oda, vissza. Aztán megint itt van. Aztán ott. Megint itt. Az embernek nem tud megállni a szeme... Milyen más az, amikor Tót úr fölteszi a sisakját! Arról az emberről le nem billen semmi, őrajta minden egyensúlyban van. Ha például egy jó kerti fűrésszel hosszában kettészelném, két teljesen egyforma darabra esnék széjjel. Öröm lenne nézni! De jött az a sürgöny. És levelek is jönnek, mintha még élne, pedig a levelek csak lassabban jönnek, és ő már nem él... De ha én ezt mind kikézbesítettem volna! Nem, nem. Két ellentétes dolog nem fér meg egymás mellett. Én például már megpróbáltam egyszerre ülni meg állni, de nem ment. Akkor vittek be a klinikára. Azóta vigyázok az emberekre, hogy össze ne kuszálódjon az életük... El.A szín kivilágosodik. 2. KÉPA paplak szobája. Nagy feszület a falon s egy vaságy, melyen horkolva fekszik a plébános.MARISKA félénk kopogás után belép. Dicsértessék...TOMAJI szemét dörzsöli, felül. Mi az? A vasalt ruhát hoztad el, Mariskám?MARISKA Nincs meg az uram, főtisztelendő úr!TOMAJI Hát hová lett?MARISKA Azt én is szeretném tudni... Ha egy percre leveszem róla a szemem, már ő sehol. Nekem vendégem van, nem lehetek egész nap a sarkában.TOMAJI sóhajt. Hát ebben a békés egyházközségben már mindenkinek kibillent az esze? Ma délelőtt értem küldött Leonhard luxemburgi herceg, hogy mitévő legyen, mert meggyőződéses kommunistának érzi magát.MARISKA Szegénykém. És mióta?TOMAJI Reggel még kutya baja se volt. Lovaglás közben történt a változás.MARISKA Talán a rázástól... És mit tetszett tanácsolni?TOMAJI Egy kommunistának? Langyos fürdőt! De neked se lesz könnyű tanácsot adni, mert nemcsak a vendégedre kell tekintettel lennünk, hanem az urad érzékenységére is.Egy horkolás hallatszik.MARISKA Hiszen ez az! Még egy zseblámpát se hajlandó a szájába venni!TOMAJI Hiú ő, nagyon hiú... Nem lehetne egyszerűen odakötözni a székhez? Akkor biztosan nem szökik meg.Megint horkolás hallatszik, csodálkozva összenéznek.MARISKA Ez azért nem jó, mert ha sokáig ül egy helyben a drágám, mindjárt elalszik.TOMAJI Hát akkor kössetek csengőt a nyakába! Véletlenül van is egy tartalék ministrálócsengőm.Nagy horkolás, Mariska idegesen hátranéz.MARISKA Csengőt? Elmosolyodik. Olyan lenne, mint egy kis bárányka... Csak attól félek, hogy a csengőszó idegesíteni fogja az őrnagy urat.TOMAJI Hát akkor mit mondjak? Hallod ezt? Erős horkolás. Te horkolsz, Mariska?MARISKA Én? Jaj, dehogy.TOMAJI Akkor meg ki?A horkolás erősödik. Keresik a forrást, aztán megtalálják Tótot, aki az ágy alatt az igazak álmát alussza. Nagy nehezen előhúzzák, nagy keservesen lelket öntenek bele.TÓT akit ketten támogatnak, körülnéz. Dicsértessék a Jézus Krisztus.TOMAJI Mindörökké... Hogy kerülsz te ide, édes fiam?TÓT természetesen. Az ablakon át.TOMAJI De miért?TÓT Mert az ajtó be volt csukva.TOMAJI Vagyis józan megfontolással, ép ésszel, az öt érzékszerved birtokában... Csodálkozva méri végig Tótot, aztán Mariskához. Hagyj minket magunkra, fiam.Mariska kimegy.TOMAJI Tóthoz. Beszélj.TÓT Mit csináljak? Tessék elhinni, küzdöttem ellene. Hiába. Napok óta kísért egy vágy, egy mindennél erősebb vágy, hogy bebújjak valami alá.TOMAJI Mi alá?TÓT Az majdnem mindegy. Akárhol vagyok, csak azt lesem, van-e a közelben megfelelő búvóhely. Tudom, hogy nem szép tőlem, de most is, mialatt a főtisztelendő úrral beszélgetek, alig bírok ellenállni a kísértésnek, hogy be ne másszak a reverendája alá.TOMAJI Fiam, fiam... Sóhajt. Egy ilyen szép szál, egészséges ember! Borzasztó ez! Fölemeli a reverendáját. Hát, ha könnyít rajtad, fiam, nem bánom, mássz be egy kis időre a reverendám alá.TÓT sóváran nézi a plébános lábszárát. Nem mondom, jó volna, jaj, de jó volna... De inkább nem. Félek, hogy a kísértés egészen elhatalmasodik rajtam.TOMAJI Látod, ez illik hozzád, ez a beszéd... És most mitévők legyünk? Háború van, az újságok nap mint nap csapataink győzelméről írnak, de mi mégis félünk, rettegünk valamitől... Miket beszélek! Szedd össze magad, fiam! Gondolkozz! Próbáld megmondani, mi bánt, talán az könnyít rajtad egy kicsit.TÓT gondolkozik. Főtisztelendő úr, engem három dolog bánt.TOMAJI Mondd.TÓT Először is a kedves vendég úgy kívánja, hogy a homlokomba húzzam a sisakomat, ami nevetséges és szabályellenes.TOMAJI Ez? És?TÓT Aztán szeretek néha nyújtózkodni. Közben azt szeretem mondani: "Jaj, anyám, anyám..."TOMAJI bosszúsan. És?TÓT Ez is tilos. A harmadik panaszom az, hogy muszáj vagyok az őrnagy zseblámpáját a szájamba venni, nehogy elásítsam magam.TOMAJI Úgy... Mérges kezd lenni. És olyan nagy az a lámpa?TÓT Nagynak nem nagy. Maximum, mint egy tyúktojás.TOMAJI Úgy... És le kell azt nyelned?TÓT Azt nem is szabad! Csak szopogatnom kell, mint a savanyúcukrot.TOMAJI éktelen dühben. Ez a bajod? Ez fáj neked? Kiszól az ajtón. Gyere csak, Mariskám! Mariska bejön. Kár, hogy nem hallottad! A háború kellős közepén vagyunk, amikor más ember az életéért reszket, vagy éppenséggel a halottait siratja, ő meg csip-csup panaszokkal áll elő. Pedig hálát adhatna az Istennek, amiért hozzátok vezérelte a fia parancsnokát! Vidd innen. Látni se akarom.TÓT látva, hogy nem törődnek vele, kilép az ablakon.MARISKA De hát mit csináljak vele?TOMAJI Neki nem pap kell, neki nem Isten kell... Neki idegorvos kell!MARISKA Jaj, bizony... Elviszem Cipriani professzor úrhoz. Talán ő segít rajtunk.TOMAJI Igen, ő nagyszerű ember, világhírű orvos.MARISKA aki nem vette észre férje eltűnését, az ajtó felé indul. Köszönd meg szépen, édes jó Lajosom.TOMAJI Ő sem veszi észre Tót távollétét. Menj békével, fiam. Űzd ki szívedből a hiúság ördögét.MARISKA Úgy bizony! És azt a megátalkodott konokságodat.TOMAJI Tarts hústalan böjtöt, és szállj magadba. Háború van, mindnyájan szenvedünk miatta. Menj!MARISKA az ajtóból. Gyere hát, édes jó Lajosom! Kimegy.TOMAJI egyedül. Istenem, Atyám, te, aki a szívekbe látsz, te tudod egyedül, hogy én is legszívesebben bebújnék valami alá.Sötét. 3. KÉPCipriani professzor dolgozószobája. A tanár az íróasztalnál ül. Tót átellenben. Míg a vizsgálat folyik, Mariska oldalt áll.CIPRIANI fölmutatja az égő cigarettát. Mi ez?TÓT sóhajt, csóválja a fejét.CIPRIANI a karos gyertyatartót mutatja. És ez?TÓT nézi, a fejét rázza, sóhajt.CIPRIANI fél lábáról leveszi a cipőjét, fölmutatja. És ez mi?TÓT Nem tudom.MARISKA a sírás határán. Méltóságos professzor úr, kérem, őneki most kissé nehezen forog az agya...CIPRIANI int, hogy hallgasson. Lóbálja a cipőt. Nézze meg jobban.TÓT Nem furulya?MARISKA kezét tördelve. Jaj, édes jó Lajosom...CIPRIANI Asszonyság, maga ne szóljon bele... Tóthoz. De furulya. No most! Meg tudja mutatni, hol van föl?TÓT fölnéz, lenéz, mindenhová odanéz, aztán. Sehol.CIPRIANI Kitűnő megállapítás... És maga, kedves Tót... Maga fiú vagy lány?TÓT maga elé néz.CIPRIANI Vagy valami más?TÓT örömmel bólint rá. Valami más.MARISKA kétségbeesetten. Lajos, az Isten szerelmére!...CIPRIANI Miért sopánkodik, asszonyság? Nincs semmi baj... Tóthoz. És ha valami más, akkor azt a valami mást be szabad mártani hideg vízbe... vagy nem?TÓT Nem.CIPRIANI Nagyon helyes. Föláll. Asszonyság, fogadja jó kívánságaimat. A kedves férje kitűnő egészségnek örvend.MARISKA Ő? Hát hogy tetszik tudni ilyet mondani? Hiszen most is összevissza beszél! Azonkívül bemászik az asztal alá, és harap... Ez egészséges? És valami fal is van a fejében.CIPRIANI érdeklődve. Fal? Milyen fal? Vakolt?TÓT gondolkozik. Igen. Bár némely helyen le van már pattogozva.CIPRIANI a fejére mutat. Érdekes. Olyan van nekem is. Be akar omlani?TÓT Nekem akar jönni.CIPRIANI nevet. Jópofa fal lehet! Tudja, mit kell csinálni? Ötcolos, elsőrendű fenyőfa póznákkal aládúcolni, és nincs semmi baj! Föláll. Maga pedig vígan táncolhat, asszonyság, és legyen büszke a kedves férjére. Ami az idegrendszerét illeti, ő egy vasgyúró! Most pedig sétáljanak haza.MARISKA könyörögve. Mélyen tisztelt professzor úr, hogy menjek vele haza? Hiszen tetszik tudni, hogy ki a mi vendégünk. És ez az ember, ahelyett, hogy a kedvében próbálna járni, összevissza ásítgat, átkukucskál mások feje fölött, és állandóan elbújik, mint egy gyerek... Most meg már a cipőt is furulyának nézi... Hát normális ez?CIPRIANI Az én klinikai praxisomban az efféle tünetek mindennaposak. Manapság, asszonyom, aki egy cipőre rá meri mondani, hogy cipő, arra viszont én merem rámondani, hogy beteg. Csodálkozik? Pedig minden kornak megvan a maga jellemző vonása, a miénké épp a fogalomzavar. Volt már úgy, hogy az emberek kutyafejű isteneket imádtak, vagy zsigerekből jósoltak, de azért ők se voltak elmebetegek... Persze, ha nem bír kijönni azzal az őrnaggyal, akkor magának mindez gyenge vigasz.MARISKA Ebben tessék nekünk segíteni, méltóságos professzor úr.CIPRIANI Úgyse fog maga rám hallgatni, asszonyság.MARISKA Én?CIPRIANI Rám senki se hallgat... Hogy hívnak engem a községbeliek, mi?MARISKA zavartan. Méltóságos doktor Cipriani Tihamér, nyilvános rendes egyetemi tatár...CIPRIANI Nem doktor Süsü? Bátran mondja meg.MARISKA lábát váltja. Én ezt még nem hallottam, professzor úr.CIPRIANI Manapság ez se szégyen, asszonyság... No, kedves Tót. Ha szabad kérnem, álljon föl egy percre. Tót föláll. A tanár végigméri. Mit gondol, kedves Tót, milyen magas maga?TÓT Én az átlagosnál magasabb növésű vagyok.CIPRIANI Nagyon helyes. És az őrnagy alacsonyabb termetű magánál?TÓT A mélyen tisztelt őrnagy úr nekem legföljebb, ha a vállamig ér.CIPRIANI Sejtettem... Itt van a kutya eltemetve, barátom. Maguk ketten ennek a különbözetnek a következményeit nyögik, mégpedig az őrnagynak a hibájából... Ez így van, asszonyság. Manapság minden őrnagyocska azt hiszi magáról, hogy fontos személy, és vérig sérti, ha egész nap föl kell néznie a házigazdájára.MARISKA Hallod ezt, édes jó Lajosom?TÓT Hallom. De hát mit csináljak?MARISKA Te csak magadra gondolsz... Gyulánk életéről van szó. Legalább erre a pár napra nem húzhatnád össze magad egy kicsit?TÓT megpróbálja. Nem megy. A testmagasságomon, sajnos, nem tudok változtatni.MARISKA Tetszett hallani? Ezt teszi velünk! És egy apára, aki a fiát a biztos halálba küldi, még azt tetszik mondani, hogy nem beteg?!CIPRIANI Megjósoltam, hogy nem fog nekem hinni... Pedig már az, hogy a testmagasságát ilyen világosan látja, a lelki egészség legbiztosabb jele. Mostanában, asszonyság, úgyszólván senki sem ismeri a saját testméreteit. Ez éppolyan kórtünet, mint a fogalomzavar. A kis termetűek óriásoknak hiszik magukat, aki pedig a többinél egy fejjel magasabb, az mindenáron kicsinek szeretne látszani... Ezt se hiszi el, ugye? Majd mindjárt mutatok rá egy példát... Az ajtóhoz megy, kiszól. Frédike... A szóban forgó személy teljes titokban tartózkodik nálam, de tudom, hogy számíthatok a maguk diszkréciójára... Frédi!DR. EGGENBERGER hétéves kisfiú, begörkorcsolyázik a szobába, sír.CIPRIANI Mi baj, Frédike?DR. EGGENBERGER Fellökött az a csúnya Hektor...CIPRIANI Egy ilyen nagy fiúnak már nem szabad sírnia... Inkább mutatkozz be szépen a néninek.DR. EGGENBERGER szipogva. Akkor kikapok.CIPRIANI Nem fogsz kikapni, mert ez a bácsi a községi tűzoltó. Hajolj meg szépen.DR. EGGENBERGER szépen meghajol. Dr. Eggenberger Alfréd egyetemi magántanár. Szipog, hátranéz, nem jön-e a kutya. Öt nyelven jelentek meg a könyveim.CIPRIANI Ne félj attól a kutyától, kisfiam. És miről szólnak a könyveid?DR. EGGENBERGER Cholesterin tartalmú vegyületek hatása a daganatos sejtek szaporodására... Mehetek már?CIPRIANI Mehetsz, fiacskám, csak mondd meg a néninek, mekkora vagy.DR. EGGENBERGER körbekorcsolyázza, énekel. "Kicsi vagyok én, majd megnövök én, mint a tészta a teknőből, kidagadok én..."CIPRIANI Látja, asszonyság? A rák gyógyszerét kereste, de kihajították az egyetemről. Ilyen időket élünk! Az Idegorvosi Füzetekben cikk jelent meg egy zsidó orvosról, aki száztíz centiméteres hasbősége ellenére is rendszeresen a kulcslyukon jár ki meg be a lakásából... Próbálja megérteni a férjét. Manapság nincs természetesebb dolog, mint bemászni valami alá.TÓT már jó ideje sóváran nézett az íróasztal alá. Most föláll.MARISKA Mi az?TÓT lehajol, szemlélődik. Semmi.MARISKA Hová mész?TÓT Mintha begurult volna valami...MARISKA elrántja. Nem gurult be semmi, édes jó Lajosom... Ciprianihoz. Tetszik látni? És a professzor úr még biztatja is, amikor ilyen nehéz helyzetben vagyunk!CIPRIANI Ne féljen, asszonyság, mindenre van orvosság. A maga férje mostantól kezdve nem fog bemászni sehová... Csönget, Tóthoz. Maga se féljen. Húzza ki magát. Föl a fejjel!INAS belép.CIPRIANI Kérem a tűzoltóparancsnok úr lovát... Inas el, Tóthoz. Magát el fogom bújtatni, kedves Tót. Ahol egy rákkutató menedéket talált, ott egy tűzoltónak is akad hely...INAS belép, egy hintalovat és játékostort hoz, aztán kimegy.CIPRIANI Görkorcsolyám ugyan már nincs, de hát hintázással is jól eltelik az idő... Gyengéden Tóthoz. Hopp! Hopp!TÓT aki felragyogó szemmel azonnal fölpattan a lóra. Gyí, te, hó!MARISKA Nem jössz le onnan, édes jó Lajosom?TÓT Van eszemben. Hintázik. Hóha! Hó! Nevet.CIPRIANI Örüljön, hogy meggyógyult a férje, asszonyság, és menjen szépen haza.MARISKA Őnélküle? Hisz ott az őrnagy úr, és dobozolni akar! Tóthoz. Hallod, mit beszélek? Gyulánk életéről van szó, édes jó Lajosom!TÓT a hintalóról. Mit akarsz még tőlem? Ciprianihoz. Én is tudom, mi egy apa kötelessége, de megtettem minden tőlem telhetőt. A homlokomba húztam a sisakomat, mint egy részeg kocsis. Lemondtam az alvásról, az ásításról, a nyújtózkodásról, ami elég nehezemre esett, sőt, még az őrnagy úr zseblámpáját se köpöm ki, amikor beteszik a szájamba. De nekem is csak egy életem van, professzor úr. Én itt maradok, és hintázni fogok!MARISKA Szedd a sátorfádat, és gyerünk!TÓT Van eszemben!MARISKA Te velem jössz, Lajos, és dobozolni fogsz, hogy a fiad kerüljön Mikulitz hadnagy úr helyére...TÓT Hogy én még egyszer dobozoljak? Inkább a halál!MARISKA Ciprianihoz. Tessék már rábeszélni! Hisz nem azért hoztam el a professzor úrhoz, hogy még jobban megzavarodjon az esze...CIPRIANI Asszonyság, én megmondtam előre, hogy nem lesz velem megelégedve. De minek is fordult énhozzám? Hiszen maga is tudja, amit mindenki más, hogy tizenhat éve vezetem az ideg- és elmeklinikát, és ebből kifolyólag magam is... Föláll, növekvő izgalomban. Az vagyok, kérem. Azért is adok ilyen tanácsokat. Nekem ugyanis az a meggyőződésem, hogy az, ami most van, nem tart örökké. Inas be. Rásegíti Ciprianira a kényszerzubbonyt. Mariska egyre nagyobb rémülettel hallgatja a tanár jósszavait. Rémülete lassan átragad Tótra is. Annak, ami most van... egyszer vége lesz. Ennek az átkozott háborúnak és ennek az egész, átkozott világnak is vége lesz!MARISKA a hintaló elé áll, fölháborodva. Hallod ezt, édes jó Lajosom?CIPRIANI megy utána. És akkor a maguk őrnagyát fel fogják akasztani. A maguk őrnagyának a parancsnokát is fel fogják akasztani...TÓT ijedten nézi a tanárt, lelép a hintalóról.CIPRIANI Még az őrnagy parancsnokának a parancsnokát is fel fogják akasztani...MARISKA Gyere, Lajos!... Segítség! Kézen fogja férjét, kisietnek.CIPRIANI lassan megnyugszik, fölül a hintalóra. És akkor mindenki akkora lesz, amekkora, szabad lesz aludni, ásítani, még nyújtózkodni is...Lassan kiforog a díszlettel. A szín elsötétül. Egy percre újra világos lesz. Az üveges verandán vagyunk, egy régi sláger ritmusára ott állnak újra Tóték, láncban. Immár csak koreográfiával jelzett mozdulatokkal adogatják, vágják, hajtogatják a dobozokat. Tót, aki az adogatást kaszálásszerű mozdulatokkal végzi, lassan kilép a sorból, előrejön, miközben tovább kaszál a zene ritmusára. Eközben eltűntek Tóték, eltűnt az üveges veranda. Tót a sötét színpadra néz, észrevesz egy ajtót a háttérben, arca felderül, odasiet, bezárkózik.A szín kivilágosodik. 4. KÉPTóték budija, virágzó mályvák közt, a délutáni napsütésben.ŐRNAGY jön a ház felől, be akar nyitni. Az ajtó zárva. Kopog. Diszkrét köhintés. Az őrnagy visszamegy.MARISKA idegesen jön. Mit művelsz te itt tegnap óta, édes jó Lajosom? Erélyesen kopog. Diszkrét köhintés. Türelmetlenül. Légy szíves, nyilatkozz! Meddig akarsz itt ülni?TÓT bentről. Miért? Elutazik az őrnagy?MARISKA Az őrnagy úr csak holnap utazik.TÓT Akkor még maradok egy kicsit.MARISKA Te csak a magad örömét hajkurászod? Mérgesen legyint. A ház felé. Gyere csak, kislányom! A belépő Ágikához. Átmegyek a boltba... Apád itt ül, az őrnagy úr a szobájában sétál... Vigyázz rájuk, kislányom! El.ÁGIKA leül, föláll, nem tudja, mit csináljon. Aztán hirtelen lebontja szép, hosszú haját. Vár.ŐRNAGY komoran jön, bekopog. Köhintés. Megfordul.ÁGIKA reszkető hangon. Milyen szép idő van! Az őrnagy megy, hátra se néz. Süt a nap, de azért nincs túl meleg. Az őrnagy továbbmegy. Szabad valamit kérdezni az őrnagy úrtól?ŐRNAGY kényszeredetten megáll, de rá se néz Ágikára.ÁGIKA Azt szeretném tudni, hogy az őrnagy úr is úgy van-e vele, hogy néha minden ok nélkül bánatos, máskor pedig hirtelen jókedve lesz, és mindenen kacag, mulat?ŐRNAGY hátranéz; barátságtalanul morog. Tudom is én! El.ÁGIKA már nagyon nyugtalanul bekopog. Jaj, apu, apu...Semmi válasz. Hirtelen visszatűri ruhája kivágását, kacér pózba áll, vár.ŐRNAGY nehéz léptekkel jön.ÁGIKA bátorságot gyűjt, elállja az útját. Szeretnék valamit kérni az őrnagy úrtól. Igazít a kivágáson, hadar. Eddig nem mertem szólni, de most, hogy a véletlen így összehozott, ki merem mondani a kívánságomat.ŐRNAGY bosszúsan. Mi az?ÁGIKA igazít a kivágáson, lázban. Arra szeretném kérni a mélyen tisztelt őrnagy urat, hogy tessék rám nézni, és tessék kimondani a legelső dolgot, ami eszébe jut. Vár, piheg.ŐRNAGY rekedten. Még mindig bent van a budiban a papa?ÁGIKA csalódottan elszalad.ŐRNAGY lefojtott indulattal az ajtó felé. Halló!TÓT diszkréten köhint.ŐRNAGY még dühösebben. Mi lesz ott már, mi?TÓT köhint.ŐRNAGY öklével döngeti a budit. Mi az? Megnémult? Vagy truccolni akar? Mert akkor én máris csomagolok, és elutazom...MARISKA rémülten beszalad. Jaj, nekem!... Mélyen tisztelt őrnagy úr, összetett kézzel könyörgök, tessék egy kis türelemmel lenni. A budi felé. Lajos! Mit művelsz? Hát nincs neked szíved? Az őrnagyhoz. Majd mindjárt. Mindjárt. Egy pillanat.ŐRNAGY Egy pillanat, egy pillanat! Ezt hallom tegnap reggel óta. Egy ideig azzal áltattam magam, hátha csak gyomorrontása van...MARISKA Nem, nem. Én nem hazudhatok az őrnagy úrnak. Sajnos, nincs neki gyomorrontása.ŐRNAGY Úgy! Hisz sejtettem! Ül, gondolkozik, forral valamit, töri a fejét...MARISKA fölsikolt. Jaj! Hallod ezt, édes jó Lajosom? És nincs egy szavad se? Hiszen a halálba kergeted a fiadat!TÓT lassan kinyitja az ajtót. Föláll az ülőkéről, kilép. Mélyen tisztelt őrnagy úr, egyszerűen nem fér a fejembe, miért tetszett énrólam ilyesmit föltételezni...ŐRNAGY Hát mit csinál itt?TÓT Semmit.ŐRNAGY Lárifári... Akkor meg minek bezárkózni?TÓT Mélyen tisztelt őrnagy úr, esküszöm, hogy napok óta nem jutott az eszembe semmi.ŐRNAGY Nem gondolkozik?TÓT Szó sincs róla! Én csak elülök itt, mert nem háborgat senki, zümmögnek a bogarak, és ha beriglizem az ajtót, mintha szegény jó anyám ringatna a karján...ŐRNAGY hirtelen megenyhül. Hát miért nem szól? És miért udvariaskodik? Parancsoljon, kérem, foglaljon helyet... Sőt, mondok valamit. Mi most szépen megkérjük a kedves kislányát, hogy szaladjon át ide a volt Klein-féle sörkertbe két üveg jégbe hűtött sörért.MARISKA boldogan. Hozom a sörnyitót.Mariska és Ágika elsietnek.ŐRNAGY Nehogy úgy vegye, kedves Tót, mintha ki akarnám túrni, de nem akadna ott még egy kicsi hely?TÓT boldogan a megtiszteltetéstől odébb rukkol. Akadni akad, és nagyon megtisztelő...ŐRNAGY helyet foglal az ülőkén Tót mellett. Egy kicsit fészkelődnek.TÓT Sajnos, szűken vagyunk egy kicsit.ŐRNAGY Ugyan már. Nem számít.Ágika sört hoz, betölti, kínálja. Tót és az őrnagy elvesznek egy pohárral, Ágika elmegy.ŐRNAGY koccint. Isten éltesse, kedves Tót.TÓT Egészségére kívánom, őrnagy úr.A lábhoz tett tálcára teszik a poharakat. Kis csönd.ŐRNAGY Kellemes hely.TÓT Csak egy kicsit primitív... De hiába, a vidék, az vidék.ŐRNAGY Ez a helyiség, úgy, ahogy van, az én kívánalmaimnak tökéletesen megfelel... Kedves egészségére!TÓT Viszont kívánom.Isznak. Egy kis csönd.ŐRNAGY Milyen jó itt! Én a maga helyében ki sem mozdulnék innen.TÓT Nem is nagyon kívánkozom el.ŐRNAGY Nagyon megértem... Mi ez a susogás?TÓT A lombok.ŐRNAGY És mi zúg itt?TÓT Egy bogár.ŐRNAGY Hogy hívják?TÓT Zöld húslégy.ŐRNAGY Milyen szép neve van!Egy kis csönd. Koccintanak, isznak.ŐRNAGY Nincs kedvem fölkelni.TÓT Nekem sincs.ŐRNAGY De azért, remélem, este lesz szerencsénk a dobozolásnál?... Vagy talán terhére van?TÓT Ilyet ne tessék rólam mondani.ŐRNAGY Tudom, tudom... Átkarolja Tót vállát. Érdekes. Eleinte voltak köztünk nézeteltérések, de most már szerencsésen elsimult minden. Hála Istennek.TÓT Hála Istennek.ŐRNAGY iszik, egy kicsit spicces. Tót úr... Évődve. Kis Tót.TÓT Hahaha.ŐRNAGY Mondok valamit. Hallja, Tótocskám!TÓT Tótocskám? Hahaha...ŐRNAGY Azt mondom... Ne énekeljünk valamit?TÓT De mit?Az őrnagy rákezdi, Tót is belekap. Egymást átkarolva, jobbra-balra ingva énekelnek.Gaudeamus igitur
Juvenes dum suumus,
Post jucundam juventutem,
post molestam senectutem...MARISKA az énekszóra odalopakodott, s a boldogság könnyeit törli. Gyulánk, Gyulánk, hogy ezt nem láthatod! Drága jó Gyulánk...Sötét. 5. KÉPAz autóbuszmegálló. Bejönnek Tóték, a végső kimerültség határán. Jön az őrnagy is, frissen, kicsattanó egészségben. Esetleg szerepel a fúvószenekar is.MARISKA Itt is vagyunk.ÁGIKA Hát el kell válnunk.ŐRNAGY Higgyék el, kedves Tóték, nekem semmi kedvem elutazni.MARISKA Hogy elrepült ez a két hét! Igaz, édes jó Lajosom?TÓT szeme csukva. Időnként dőlni kezd, és akkor vagy a felesége, vagy a lánya támogatja föl, aszerint, hogy merről dől. El, el.ŐRNAGY Magával nagyon elégedett vagyok, kedves Tót. Csak vigyázzon, hogy vissza ne essen a régi hibáiba.TÓT lassan rá akar esni az őrnagyra. A két nő nagy üggyel-bajjal egyenesíti ki. Nem, nem.MARISKA És csókoljuk a fiunkat, és tessék neki átadni ezt a kis pitét.ŐRNAGY Átadom, Mariska... És, minthogy nem vagyok a szavak embere, inkább tettekkel mutatom ki a hálámat...Fölzúg az autóbusz motorja.ÁGIKA letörve. Jön a busz...MARISKA könnyeivel küzd. Boldogok vagyunk, hogy jól érezte magát szerény otthonunkban.ŐRNAGY Ha egy ilyen nehéz percben tréfához volna kedvem, azt mondanám: "Szép volt, szép volt, talán igaz se volt..." Erőltetve fölnevet. Ágika is kacagni kezd, aztán Mariska, utoljára Tót. Ebben azonban nincs semmi jókedv, inkább csak menekülnek a nevetésbe. Amikor az őrnagy abbahagyja, Tóték is egyszerre komolyodnak el.ŐRNAGY az autóbusz zúgása elhallgat. Mennem kell... Kezet nyújt Mariskának. Még egyszer köszönök mindent.MARISKA Minden jót, őrnagy úr.ŐRNAGY megsimogatja Ágika arcát. Isten vele, Ágika!ÁGIKA A viszontlátásra, őrnagy úr.TÓT érzi, hogy ő következik, de tévedésből Mariskával szorít kezet. Szerencsés utat, mélyen tisztelt őrnagy úr.MARISKA átfordítja Tótot az őrnagy felé. Ő az!TÓT kezet ráz az őrnaggyal. Köszönöm, Mariskám!ŐRNAGY Minden jót!MARISKA, ÁGIKA egyszerre. Minden jót!ŐRNAGY Isten velük! Elindul, visszaszól. Igazán nem voltam terhükre?TÓTÉK mindhárman integetnek. Nem! Dehogyis! Szerencsés utat!ŐRNAGY integetve elmegy.Az autóbusz motorja felzúg. Tóték mosolyogva integetnek. A busz elindul, hangja elhalkul. Tóték arcán ennek arányában tűnik el a mosoly. Először Tót hagyja abba az integetést, aztán Mariska, végül Ágika. Három komor arc.ÁGIKA akinek a szíve hasad meg. Elment.TÓT El. Lassan dőlni kezd.MARISKA Karoljunk bele apádba, kislányom.TÓT Arra semmi szükség... Elhárítja őket, kiegyenesedik, helyreigazítja fején a sisakot. No végre! Nyugodtan, öntudattal. Mehetünk, Mariskám! Férfiasan elindul.A háttér sötét lesz. Míg a színpad megfordul, belép a postás, kezében tábori lap.A POSTÁS olvas. "Emlékszem, amikor megszökött a mi kis mókusunk, a Micu... Mi, gyerekek, bőgni kezdtünk, de édesapám azt mondta: »Ez a buta mókus is szabad akar lenni. Még a szeretetünk se kellett neki!« Milyen nagyszerű mondás! Azóta én is rájöttem, milyen nehéz jónak lenni, illetve, hogy a jóhoz rosszat is kell tudni tenni, mert mindenki egyszerre jó meg rossz, és a körülményektől függ, ilyen lesz-e, vagy olyan. Csak azt nem tudom, milyenek legyenek ezek a körülmények. Erre nem bírok rájönni, talán csak azért, mert még túl fiatal vagyok, és nem ismerem jól az életet..." Nézi a lapot, sóhajt. Négyen voltak, hárman vannak. Pedig én mindig a páros számokat szeretem: kettő, négy, hat, nyolc... Eltépi a lapot, el. 6. KÉPAz üveges verandára egymás után belépnek Tóték. Körülnéznek, sóhajtanak.MARISKA Megjöttünk... Most hagyjunk mindent úgy, ahogy van, és feküdjünk le.TÓT Hogyisne! Előbb rendet csinálunk. Szedj le, Mariska! Kislányom, tüntesd el innen ezeket a dobozokat!... Mindjárt jövök. Fölemeli és kicipeli a kertbe a margóvágót. Amikor visszatér, rend van a verandán. Elégedetten körülnéz. Megindítja a kakukkos órát, mely mindjárt elkezd kakukkolni. Mostantól kezdve reggel fogunk reggelizni, este fogunk vacsorázni, éjjel aludni fogunk, és mindent úgy csinálunk, mint azelőtt...MARISKA gyengéden. Úgy lesz, ahogy te akarod, édes jó Lajosom... Hozhatok egy szivart?TÓT Hozhatsz. Leül megszokott helyére. Mariska hozza a szivart. Ágika tüzet ad. Aztán odagyűlnek Tót köré. Esteledik.MARISKA Milyen szép este!ÁGIKA Már kigyulladtak a gyantaszedők tábortüzei.MARISKA Későn van... Nem vagy álmos?TÓT Érdekes. Most nem. Inkább nagyon jól érzem magam... Sóhajt egy jólesőt. Menj egy kicsit odébb, kislányom.ÁGIKA Nyújtózkodni akar az apu?Helyet csinálnak.TÓT élvezettel megropogtatja a csontjait, aztán. Jaj, anyám, anyám, szegény jó anyám... Torkán akad a szó, keze leesik.ŐRNAGY kofferral a kezében, sugárzó arccal megjelenik a veranda ajtajában. Szélesen elmosolyodik. Látom, nem hisznek a szemüknek! Pedig én vagyok az!Általános konsternáció. Tót megpróbál feltápászkodni, de csak valamilyen pukkanásszerű hang jön ki belőle, aztán visszahull.MARISKA mozdulni se tud.ŐRNAGY Egerben le akartam pecsételtetni a szabadságoslevelemet, de a pályaudvar-parancsnokságon azt a kellemes hírt közölték velem, hogy a partizánok felrobbantottak egy hidat, és emiatt három napig nem járnak a vonatok... Mit szólnak hozzá?Tóték még most se tudnak beszélni, csak dülledt szemmel bámulják az őrnagyot.ŐRNAGY leteszi a poggyászt. Úgyis olyan nehéz volt egymástól elválni, gondoltam, még eltöltök itt maguknál három szép napot... Remélem, nem leszek terhükre?MARISKA felsóhajt. Ó...ŐRNAGY tettre készen körülnéz. Nos hát, ha ilyen szépen együtt vagyunk... Mondok valamit. Ne dobozoljunk egy kicsit? Elhallgat, körülnéz. Ni csak! Hát az új margóvágó? Az hová lett, kedves Tót?TÓT nagy nehezen feltápászkodik. Természetellenes hangon. A margóvágó? Mariska, nem tudod? Ja, igaz... Levittem a kertbe, mélyen tisztelt őrnagy úr.ŐRNAGY A kertbe? A gépet? De minek? És hová?TÓT szolgálatkészen. Csak ide, a mályvákhoz... Tessék parancsolni, mindjárt megmutatom. Föléledt. Ellentmondást nem tűrően utat mutat az őrnagynak, aki kilép a kertbe. Tót vissza se néz, de mihelyt kilépett, Ágika és Mariska a rémülettől dermedten állnak. Egy kis csönd. Aztán a margóvágó tompa döndülése hallatszik. A két nő egész testében megremeg. Még kétszer megdöndül a margóvágó. Ők ugyanúgy megrázkódnak tőle. Mereven néznek maguk elé, várnak.TÓT belép, leporolja a kezét. Nyugodt. Miért álltok itt?MARISKA remegő szájjal. Téged vártunk.TÓT Későn van. Menjünk feküdni.ÁGIKA iszonyodó szemmel néz az apjára. Mariska elindul a szoba felé, de megáll.MARISKA félénken. Háromba vágtad, édes jó Lajosom?TÓT utánaszámol. Háromba? Nem. Négy egyforma darabba vágtam. Talán nem jól tettem?MARISKA De jól tetted, édes jó Lajosom! Te mindig tudod, mit hogy kell csinálni...Rövid csönd.Rémülten. Fiam! Fiam! Egyetlen, kicsi kis fiam!Függöny  MACSKAJÁTÉKTragikomédia két részben
1969 Ezt a darabot úgy kell eljátszani, mintha egyetlen mondat volna. Nem tűr semmiféle lelassulást, megállást vagy színváltozást, hiszen elejétől a végéig nem más, mint zaklatott lelkű hősnőjének, Orbánnénak egyre zaklatottabb és feszültebb vitája önmagával, a nővérével, az egész világgal. Ehhez kell alkalmazkodnia az előadás tempójának és a színpad berendezésének is. Minden színhely elejétől fogva a színpadon van. Az tehát, ami látszólag Orbánné szobája - egy asztallal, pamlaggal, telefonnal, a rivalda előtt egy zongoraszékkel stb. -, a darab egyetlen színpadképe. Így például az asztal nemcsak Orbánnéé, hanem a leánya ebédlőasztala és egy eszpresszóasztal is.Ettől a színpadi tértől elkülönítve csak a béna, tolókocsiban ülő Lizának van állandó helye a szín bal első sarkában.Ez teszi lehetővé, hogy a folyamatosságot ne szakítsa meg semmi, s a darab hősnője úgy sétálhasson át egyik képből a másikba, hogy még a beszédét se legyen kénytelen megszakítani.1969 A Macskajáték eléA Macskajáték meséjét énelőttem már több ezren elmesélték. A darab arról szól, hogy két ember szereti egymást, de akadályok lépnek föl, s a csábító harmadik (akit ez esetben Paulának hívnak) minden női varázsát latba vetve magához láncolja a férfit, s a boldog pár oltár elé lép... Ez a szerelmi háromszög csak abban különbözik elődeitől, hogy szereplői nem tizen-, nem is huszon-, hanem hatvan-egynéhány évesek.S bár úgy látszik, hogy a szenvedély kísérő tünetei, átvirrasztott éjszakái, forró vallomásai, boldog föllángolásai és féltékeny leselkedései pontosan ugyanúgy játszódnak le az elmúlás küszöbén, mint az élet hajnalán vagy delelőjén, bennünk, akik csak nézzük ezt a groteszk játékot, hullámzó és ellentmondó érzelmek ébrednek. A nagy szenvedélyekben - kívülről nézve -, még "normális" kitöréseiben is van valami hősies és ugyanakkor nevetséges vonás; hát még ha műfogsort, gyógycipőt s az öregség többi kellékét viselik azok a hősök, akik a szenvedély máglyáira fellépnek. Amikor kinevetjük, szánjuk is őket, de szánalmunk mögött ott bujkál a mosoly. Mi, emberek, csak egyféleképpen tudunk szenvedni és örülni, akár az élet elején, akár a végén tartunk; joggal mondhatjuk hát, hogy ha sírva, ha nevetve: a színpadon mi magunk is ott vagyunk.E groteszk történet főhőse özvegy Orbán Béláné, s a darab valójában az ő véget nem érő vitája, szájaskodó, alakoskodó, még a hazugságtól sem visszariadó pörlekedése mindenkivel, aki körülveszi: a lányával, a szomszédnőjével, Paulával s legfőképpen az ő München közelében élő nénjével, Gizával. Körömszakadtáig harcol, hogy zűrzavaros, értelmetlen és reménytelen szerelmét ráerőszakolja a világra. Hogy célját elérje, nem riad vissza semmitől: hazudik, pletykázik, leselkedik és veszekszik, és amikor már semmi sem használ, végső kétségbeesésében megmérgezi magát. Megvan benne minden, amire az ember képes: egy piaci kofa nagyszájúsága és egy görög tragika fensége. Mit is tehetne mást? Orbánné a természet törvényei ellen harcol, mert semmibe veszi az öregséget, és hadat üzen a halálnak. Bukásra ítélt küzdelem ez, mégis ő lesz a győztese - igaz, drágán fizet érte. A győzelem órája már az összeomlás, a kifulladás órája is, öröme inkább csak jelkép, ahogy egy zászló lobog egy rommá lőtt, kiégett város füstölgő falai fölött.1971  SZEREPLŐK
ORBÁNNÉ
GIZA
PAULA
EGÉRKE
ILUS
CS. BRUCKNER ADELAIDA
CSERMLÉNYI VIKTOR
JÓZSI
PINCÉRBemutató a Szolnoki Szigligeti Színházban, 1971-benBudapesti bemutató a Pesti Színházban, 1971-ben Első részEgy régi, elsárgult fénykép jelenik meg a vetítővásznon.ORBÁNNÉ belép, tárgyilagosan. Ez a pillanatkép 1918-ban vagy 1919-ben készült, a Szolnok megyei Létán, kint a Holt-Tiszánál, a cukorgyári lakótelep közelében, ahol lánykorunkban laktunk. Fent a gyár féderes kocsijának hátsó fele látszik (a lovak nem), az ereszkedőn pedig két lányalak szalad lefelé. Azok mi vagyunk, Szolnok megye szépei, a Szkalla lányok, amint az első tüllruhánkban, szélfútta hajjal, kacagva, integetve szaladunk a víz felé. A képet már eredetileg túlexponálták, a két homályos lányalak azóta megsárgult, kifakult, arcunk is alig kivehető. A fénykép eltűnik.GIZA a színpad sarkában feltűnik. Orbánné nénje, még tolószékben is tiszteletet parancsoló, elegáns jelenség. Előtte egy kis asztal - a telefonnal és néhány könyvvel. München ide majdnem száz kilométer, de azért este 8-kor, német pontossággal, majdnem libasorban befutottak a parkba az autók. 8.30-kor a lány, nem az én Schwesterem, hanem a szobalány, kinyitotta az ebédlőajtót, és előbb engem gurított az asztalfőhöz, aztán én mutattam meg mindenkinek a helyét. Mint írtam, ilyen kisebb estélyen nincs név szerinti ültetés, tehát odahívhattam magam mellé Rauschenigg professzort, aki nemcsak orvosnak nagyszerű, hanem társalgónak is. Persze, nem azért volt meghíva, mert az én kezelőorvosom, hanem a bátyja miatt, aki a Bajor Kereskedelmi Kamara alelnöke, és Misinek fontos nexusa. Rauschenigg rögtön a hogylétem felől érdeklődött; azt mondtam, amin nem lehet változtatni, amiatt nem érdemes panaszkodni. Gratulált, milyen erős vagyok, és nagyon okos dolgokat mondott, de amikor fáradt vagyok, kihagy a memóriám. A Schwester hozza az altatómat, reggel folytatom.ORBÁNNÉ elnyűttnek látszó, de elnyűhetetlen, idősebb asszony. Van benne valami alapvető lomposság, amin az sem változtat, hogy nemrég új ruhát kapott, és a haját is barnára festette. Levelet ír. A levélírásnak azonban semmi látható jele sincsen, Orbánné a szöveghez illően mozog, tesz-vesz, s elejétől a végéig a közönséghez beszél. Már az első szava csupa indulat. Rémes napom volt. Egy csomó bosszúság ért, és mindegyiken felizgattam magam. Ismersz, drágám! Ha sok bajom van, felgyűlik bennem a méreg, és mintha égő kanócot húznék magam után, minden átmenet nélkül felrobbanok. Mellesleg Mistótné, a tejcsarnokosnő, már régen az idegeimre megy, de hogy pont Paula szeme előtt, a Csatárka utcai tejcsarnokban! Képzelj el, Gizám; bal karomon a társbérlőm macskája, jobb kezemben egy joghurtosüveg, benne fél deci tej, a fél lábamon papucs, a másikon fűzős cipő, és a fejemen egy vadidegen nő kalapja, mely véletlenül rajtam maradt. Én kiabálok, és nem nagyon válogatom meg a szavaimat, Mistótné szintén, a mögöttem álló négy öregasszony is kiabál, mert az egész környéken tejcsarnokellenes a hangulat. És most képzeld el, hogy ennek a zűrzavarnak a tetőfokán nyílik az ajtó, és ott áll egy nő. Kérlek, Gizám, szőke haja volt, de olyan természetesen szőke, mint ahogy egy pohár tiszta vizet se lehet festeni. Mogyorószín, jersey angol kosztüm volt rajta, amire rá volt írva, hogy nem Budapest. De mindez nem érdekes, drága Gizám, hanem az, hogy még meg se szólalt, csak állt és nézett, de abban a szempillantásban csönd lett, mindenki őt bámulta, és mindenki szégyellte magát. Nem ismertem meg. Ő kezdett engem nézni, aztán megkérdezte: "Ha nem tévedek, ugye, Orbán Béláné?" Nekem meg nem jött ki hang a torkomon, csak a tejcsarnokosnő kezdett magához térni, folytatni próbálta a pofázást, de csak egy fél kukorékolás jött ki belőle, mert akkor Paula ránézett, és azt kérdezte: "Mit óhajt, asszonyom?" Mistótné abban a pillanatban erkölcsi halott volt, és egy szó se jött ki belőle, amikor fizetés nélkül eltávoztam Paulával. A nagy felfordulásban ugyanis otthon felejtettem a pénzemet is. Hazakísért. Aztán utánad kérdezett, mondtam, hogy az állapotod, sajnos, változatlan, pedig Garmisch-Partenkirchenben a legjobb orvosok felügyelnek rád. Azt üzente, csókoltat, aztán megjegyezte, milyen remek kis kalapom van, és milyen fiatal vagyok benne. És kérlek, Gizám, ahelyett, hogy bevallottam volna, hogy a kalap egy vadidegen nőé, és véletlenül maradt a fejemen, azt meséltem, hogy a Belvárosban vettem, kétszázötven forintért. Aztán megbeszéltük, hogy kedden találkozunk a Nárciszban. És kedd óta mindennap ott találkozunk. Gizám! Drága Gizám! Az a legfurcsább, hogy tulajdonképpen sose mond semmi különöset, de én mégis mindig a hatása alá kerülök. Azt hiszem, ő olyan hatással van rám, mint te. Gizám, drága Gizám, végre találtam valakit, aki törődik velem, aki figyel rám, érdeklődik, kérdez... Mennyit kérdez! Mindent tudni akar, és akármit mondok, érdekes. Éntőlem már senki se kérdezett semmit! Amióta téged elvesztettelek, most érzem először, hogy fontos vagyok valakinek. Azóta vagyok magamnak is fontos. Most befejezem, mert sietek a Nárciszba. Holnap megint írok, addig is sokszor csókol szerető húgod, Erzsi. És már le is ül: barátnője mellé, az eszpresszóasztalhoz.PAULA vonzó, koránál fiatalabbnak látszó asszony, tele életkedvvel. És volt egy lovagod.ORBÁNNÉ Erre rosszul emlékszel.PAULA Pedig nem tévedek.ORBÁNNÉ Szegény urammal voltam végig.PAULA Épp ő emlegette.ORBÁNNÉ Ő? Mikor?PAULA A házmesterék az óvóhely legmelegebb zugában tanyáztak. Karácsony este föltettek néhány lemezt.ORBÁNNÉ Rémlik valami.PAULA Mind odahúzódtunk. És a férjed azt mondta: "Hallod? A lovagod."ORBÁNNÉ Biztos ez? Szegény Bélám azt se tudta, mi a féltékenység.PAULA Nevetve mondta.ORBÁNNÉ Akkor lehet.PAULA De te nem nevettél.ORBÁNNÉ Milyen jó fejed van!PAULA És a lovagod? Él?ORBÁNNÉ Él.PAULA Szoktad még látni?ORBÁNNÉ Szoktam, de nem gyakran.PAULA Milyen gyakran?ORBÁNNÉ Nálam vacsorázik minden csütörtökön.PAULA De hiszen ez szép!ORBÁNNÉ Szép? No hiszen! Csak látnád!PAULA Miért? Milyen?ORBÁNNÉ Csupa has. Mintha föl lenne fújva. Mintha csak beszívná a levegőt, de nem lélegezné ki.PAULA Mi is a neve?ORBÁNNÉ És a modora! Erre én igazán nem vagyok kényes, de a rosszullét környékez, amikor udvarol.PAULA Ebben is van valami megható.ORBÁNNÉ Ebben csak a te gyengéd lényed talál valami meghatót.PAULA Hogy is hívják?ORBÁNNÉ Kizárólag tele szájjal beszél, jobban mondva, nem is tud másképp beszélni, mert úgyszólván állandóan eszik.PAULA Te túlzol!ORBÁNNÉ Még szépítem is! Múlt csütörtökön megevett egy levesbe főtt kappant, utána másfél kiló rántott karajt, befejezésül egy tepsi rétest.PAULA Nekem ez imponál!ORBÁNNÉ Mialatt az egyiket ette, már be kellett hoznom a másikat, hogy lássa, mi vár rá.PAULA Jópofa lehet. Nem akarod megmondani a nevét?ORBÁNNÉ Még nem mondtam?PAULA Még nem. Paula int a pincérnek.PINCÉR Mit parancsolnak a hölgyek?PAULA Igyunk valamit. Hozzon két Hubertust, Ferikém.ORBÁNNÉ Köszönöm, én nem szoktam.PAULA Az én kedvemért, Erzsi... A pincérre néz, bólint. A pincér el.ORBÁNNÉ Hol hagytad abba?PAULA Ott, hogy nem akartad megmondani a nevét.ORBÁNNÉ Alig hiszem, hogy ismernéd.PAULA Ne mondd, ha nem akarod.ORBÁNNÉ Csermlényi Viktornak hívják.PAULA Csermlényi Viktornak? És őt ne ismerném?ORBÁNNÉ Úgy tudom, nem vagy operabarát.PAULA De hisz őt mindenki ismeri! Ő világhírű!ORBÁNNÉ Volt. Most a Pamutiparban korrepetál szegény.PAULA Kevés a nyugdíja?ORBÁNNÉ Nem a pénz miatt csinálja.PAULA Ez is tetszik nekem. Föllépni nem szokott már?ORBÁNNÉ Csak esztrádműsorokban. Már csak egy-két rövid dalra futja a lélegzete.PAULA Miért?ORBÁNNÉ Tüdőtágulása van.PAULA Ez is szép.ORBÁNNÉ Mi ezen a szép?PAULA Hogy mégis énekelni akar.ORBÁNNÉ De a hangja nem a régi már.PAULA Talán ez a legszebb az egészben.ORBÁNNÉ Ezt már nem is értem.PAULA Tetszik nekem, ha valaki dacolni akar a tüdőtágulásával, kiáll egy külvárosi pódiumra, és énekel, amíg ki nem fullad.ORBÁNNÉ Erre nem gondoltam.PAULA Szeretném megismerni.ORBÁNNÉ Nagy csalódás lenne.PAULA Miért?ORBÁNNÉ Mert amit Viktorba belemagyarázol, az csak benned van meg. Ő pontosan olyan, amilyennek én látom, egy lármás, rendetlen, mocskos, kibírhatatlan alak...PAULA Furcsa, hogy szegény férjedről csupa jót mondasz, őt viszont folyton pocskondiázod.ORBÁNNÉ Miért furcsa ez?PAULA Mintha őt szeretted volna jobban.ORBÁNNÉ Melyiket?PAULA Ezt a Csermlényit.ORBÁNNÉ Én? Viktort? Ne nevettess! Nagyot nyel. Nézd, ha én egyszer teljes életnagyságban megmutatnám neked az én Viktoromat, nem mondanál többé ilyen őrültségeket.PAULA Hát mutasd be!ORBÁNNÉ nevet. Még csak ez hiányzik! Te már az első kézcsóknál rosszul lennél.PAULA Miért?ORBÁNNÉ Mert mint egy vizsla, összenyalná a kezedet.Nagyot nevetnek. Orbánné fölkel, átmegy a pamlaghoz, de már útközben elkezd Gizához beszélni. A következő jelenet tulajdonképpen egy interurbán beszélgetés, ők azonban - most is, és a következőkben is - úgy folytatják ezeket a hosszú párbeszédeket, hogy a készülékhez hozzá se nyúlnak.GIZA Halló! Halló! Hallasz engem?ORBÁNNÉ Igen, hallak.GIZA Ne kerülgesd a kását! Mit mondott erre a tejcsarnokosnő?ORBÁNNÉ Hogy nem köteles kiszolgálni fél deci tejet.GIZA Hát miért nem vettél többet?ORBÁNNÉ Mert ennyi elég a macskának.GIZA Ezen vesztetek össze?ORBÁNNÉ Még nem. Erre én a lehető legudvariasabban megkérdeztem! "Hol van az kiírva, angyalom?"GIZA Erre mit mondott?ORBÁNNÉ Hogy ezt nem kell kiírni, mert ez természetes.GIZA Erre mit mondtál?ORBÁNNÉ Hogy mindent ki kell írni.GIZA Erre mit mondott?ORBÁNNÉ Hogy különben is, a tejcsarnok vasárnapi nyitva tartása a csecsemők és gyermekek tejellátását szolgálja, nem pedig az állatok etetését. Ettől már kezdett melegem lenni.GIZA És mit mondtál?ORBÁNNÉ Azt kérdeztem, még mindig udvariasan: "És ez miért nincs kiírva magánál, angyalom?"GIZA Erre mit mondott?ORBÁNNÉ Hogy ezt se kell kiírni, mert ez is természetes.GIZA Erre mit mondtál?ORBÁNNÉ Ha ki van írva, hogy a sütemények fogdosása tilos, akkor ezt is ki lehetett volna írni.GIZA Erre mit válaszolt?ORBÁNNÉ Hogy nem lehet mindent kiírni.GIZA Erre mit mondtál?ORBÁNNÉ Hogy lehet.GIZA Erre mit mondott?ORBÁNNÉ Hogy nem lehet.GIZA Erre mit mondtál?ORBÁNNÉ Hogy lehet.GIZA Kiabáltál vele?ORBÁNNÉ Még nem.GIZA Ő kezdett kiabálni?ORBÁNNÉ Én kezdtem kiabálni, mert fölkért, hogy azonnal hagyjam el a helyiséget. Kérdeztem, milyen jogcímen. Azt mondta, azon a jogcímen, hogy a tejcsarnokba állatokat behozni tilos. Kérdeztem: és ez hol van kiírva? Azt mondta, pont a fejem fölött.GIZA Tényleg ki volt írva?ORBÁNNÉ Tényleg ki volt írva.GIZA Akkor neki volt igaza.ORBÁNNÉ Ettől lettem dühös.GIZA Miket mondtál?ORBÁNNÉ Ami már hónapok óta felgyűlt bennem.GIZA Goromba voltál?ORBÁNNÉ Akárhogy vigyázok, ilyenkor kiszalad valami a számon.GIZA Mit mondtál neki?ORBÁNNÉ Hogy duplavalagú.GIZA Mit jelent ez?ORBÁNNÉ Semmi különöset.GIZA Sértő szó?ORBÁNNÉ Hallottál már tőlem sértő szavakat?GIZA Még rád is kellett szólnom.ORBÁNNÉ Te sosem szeretted az erős kifejezéseket.GIZA És akkor lépett be az a bizonyos Paula?ORBÁNNÉ Miért mondod ezt ilyen gúnyosan?GIZA Hol itt a gúny?ORBÁNNÉ A hanghordozásodban van a gúny.GIZA Képzelődsz, drágám.ORBÁNNÉ Úgy látszik, Paula barátnőm valamiért nem tetszik neked.GIZA Tévedsz. Az nem tetszik, hogy rendetlen öltözékben lépsz ki az utcára.ORBÁNNÉ Nem volt időm felöltözni, mert megszökött a macska.GIZA Egy macska nem szokott megszökni.ORBÁNNÉ Nem is az én lakásomból szökött meg, hanem a szomszédnőm lakásából.GIZA Hogy kerülsz te félig felöltözve a szomszéd lakásba?ORBÁNNÉ Hány perce beszélünk?GIZA Ne törődj vele.ORBÁNNÉ Mégis?GIZA Nem számít. Talán beteg a szomszédnőd?ORBÁNNÉ A szomszédnőm nem is volt otthon.GIZA Hogy kerülsz te félig felöltözve a szomszédnőd üres lakásába?ORBÁNNÉ Édes Gizám, ez igazán nem fontos.GIZA Tudni szeretném.ORBÁNNÉ Miért kell neked minden legapróbb részletet tudni?GIZA Mert féltelek.ORBÁNNÉ Engem nem kell félteni.GIZA Lehet, hogy az egész nem más, mint a nálad szokásos felfordulás, de a leveledből úgy veszem ki, hogy több.ORBÁNNÉ Miből vetted ezt ki?GIZA Inkább csak érzem.ORBÁNNÉ Miből érzed?GIZA A szavaidból is érzem.ORBÁNNÉ Mindent elmondok, Gizám, csak nyugodj meg. A szomszédnőm egy drága kis szerencsétlen teremtés. Mindenki csak Egérkének nevezi. Tudod, van egy játékunk. Ha hazajön a hivatalból, átnyávog nekem, én beeresztem az adjunktusék macskáját, az visszanyávog. Egérke felel a macskának, a macska Egérkének... Nem is játék ez, csak olyan szokás... Szóval, nálam van a lakása kulcsa, mert egész nap dolgozik, és csak a szabad idejében foglalkozik kalapokkal. Épp öltözködtem, amikor az egyik vevője telefonált, hogy elkészült-e már a kalapja. Amikor átmentem megnézni, a macska a karomon ült, de egy percre letettem, mert kíváncsiságból fölpróbáltam annak a nőnek a kalapját. Abban a szempillantásban leszaladt a lépcsőn.GIZA És te utána.ORBÁNNÉ Hát persze.GIZA Abban az öltözékben.ORBÁNNÉ Így is a harmadik utcában értem utol.GIZA Hogy tehettél ilyet?ORBÁNNÉ Te nem ezt tetted volna?GIZA Nincs olyan macska a világon, amelyért én hanyag öltözékben szaladgálnék az utcán.ORBÁNNÉ Tudod jól, hogy a macska nem az enyém, hanem a társbérlőmé. Azt is megírtam, mennyire ragaszkodik hozzám. Képzelheted, mit szóltak volna az adjunktusék, ha megszökik az ő imádott macskájuk, melyre már amúgy is féltékenyek voltak.GIZA Ezt nem írtad.ORBÁNNÉ Mit nem írtam?GIZA Te csak azt írtad, hogy az adjunktusék végtelenül finom és udvarias emberek, de azt nem, hogy féltékenyek.ORBÁNNÉ Ez olyan érdekes?GIZA Az az érdekes, hogy miért féltékenyek.ORBÁNNÉ Mert állítólag elcsábítom a macskájukat.GIZA Mivel csábítod el a macskájukat?ORBÁNNÉ Mennyibe kerül egy perc?GIZA Már mondtam, hogy ne törődj vele.ORBÁNNÉ De engem idegesít, ha nem tudom, hogy ez a beszélgetés mibe kerül.GIZA Semmibe.ORBÁNNÉ Az nem lehet.GIZA A telefonszámla Misi vállalatának költségszámlájára megy.ORBÁNNÉ De a vállalat Misié.GIZA Csakhogy a telefon a rezsit terheli.ORBÁNNÉ Akkor is ő fizeti.GIZA Misi örül neki. Minél nagyobb a telefonszámlája, annál kevesebb az adó.ORBÁNNÉ Ezt nem értem.GIZA Mivel csábítod az adjunktusék macskáját?ORBÁNNÉ Egy fél deci tejet szoktam neki adni.GIZA Mást nem?ORBÁNNÉ És egy kis húst.GIZA Szerinted ez helyes?ORBÁNNÉ Ők nagyon finom emberek, de túl érzékenyek.GIZA Akkor én is túl érzékeny vagyok.ORBÁNNÉ Te is megsértődnél?GIZA Én is megsértődnék.ORBÁNNÉ Te is túl érzékeny vagy, drága Gizám.GIZA Ezt most hallom először.ORBÁNNÉ Mert most vagy először megsértve.GIZA Honnan veszed ezt?ORBÁNNÉ Ebből a telefonbeszélgetésből.GIZA Semmi jelét sem adtam annak, hogy meg volnék sértve.ORBÁNNÉ Mert nem vagy őszinte hozzám.GIZA Tudod, hogy mindig őszinte voltam hozzád.ORBÁNNÉ Elejétől fogva érzem, hogy valami bánt.GIZA Nem tudom, mire célzol.ORBÁNNÉ Paulára célzok.GIZA Megint képzelődsz. Ha neked egy új barátnőd van, akivel jól érzed magad, annak én csak örülök.ORBÁNNÉ Tudom, hogy örülsz, de valami megzavarja az örömödet.GIZA Semmi. Én legföljebb a leveled egy passzusát érzem egy kicsit elhamarkodottnak.ORBÁNNÉ Melyik passzusát?GIZA Azt írtad, hogy az a bizonyos Paula pont olyan hatással van rád, mint én.ORBÁNNÉ Nagyon csodálkozom, édes Gizám.GIZA Miért csodálkozol, drágám?ORBÁNNÉ Mert ezt a legnagyobb elismerésnek szántam. Az ő finom lénye, lelki nemessége emlékeztet rád.GIZA Csakhogy ez a te Paulád mogyorószín jerseyben jár, és szőkére festi a haját. Ebben is hasonlítunk?ORBÁNNÉ Te is nagyon sokat adsz az öltözködésre, Gizám.GIZA Mert reprezentálok a fiam házában. Hidd el, hogy a legdrágább párizsi ruháim is a koromhoz illőek. És nézd meg a hajamat, drágám. Nem szőke, hanem ősz.ORBÁNNÉ Neked abban is szerencséd van, hogy gyönyörűen őszültél. De az se bűn, ha valaki befesti a haját.GIZA Még véded is?ORBÁNNÉ Paulának nincs szüksége védelemre. Milliók és milliók járnak festett hajjal.GIZA Mondd ezt még egyszer.ORBÁNNÉ Mit mondjak még egyszer?GIZA Amit utoljára mondtál.ORBÁNNÉ Azt mondtam, hogy milliók járnak festett hajjal.GIZA Sejtettem.ORBÁNNÉ Mit sejtettél?GIZA Hogy ez a Paula milyen hatással lesz rád.ORBÁNNÉ Milyen hatással?GIZA Te is szőke lettél?ORBÁNNÉ Megáll az eszem.GIZA Igen vagy nem?ORBÁNNÉ Meg kell mondanom, édes Gizám, hogy egy kicsit furcsállom ezt a feltételezést.GIZA Úgy nyugodjon békében drága jó apánk?ORBÁNNÉ Nem szoktam ilyen butaságokra esküt tenni.GIZA Akkor mégis szőke vagy.ORBÁNNÉ Nem vagyok szőke.GIZA Más színt ajánlott az a drága Paula?ORBÁNNÉ Arról beszélsz így, aki szegény férjemmel együtt megmentett az éhhaláltól az ostrom alatt?GIZA Ki mentett meg az éhhaláltól? Ezt most hallom először.ORBÁNNÉ A barátnőm. Dr. Kausz Istvánné. A Paula. Mi ugyanis együtt vészeltük át az ostromot egy budai pincében. Szegény Bélám, amilyen mulya volt, nem gondoskodott az ellátásunkról. Ha Paula nincs, ott fordultunk volna fel éhen.GIZA Én terólad beszélek.ORBÁNNÉ De ez Paulára üt vissza.GIZA Engem csak a te sorsod aggaszt.ORBÁNNÉ Ne aggasszon téged az én sorsom.GIZA Öt perc múlva szégyellni fogod ezt a veszekedést.ORBÁNNÉ Soha életemben nem veszekedtem.GIZA Egész életedben imádtál veszekedni.ORBÁNNÉ Fejezzük be ezt a beszélgetést, drágám.GIZA Épp erre akartalak kérni, édesem.ORBÁNNÉ Misit üdvözlöm.GIZA Át fogom adni.ORBÁNNÉ És Hildegardot és a két unokádat is.GIZA Köszönöm szépen.ORBÁNNÉ Csókollak, Gizám.GIZA Csak vigyázz magadra!ORBÁNNÉ Nincs mire vigyázzak.GIZA Aludj jól!ORBÁNNÉ Te is!ORBÁNNÉ ülve marad, zaklatottan maga elé mered. Némán folytatja a vitát. Mintha Gizának egy újabb vádjára válaszolna, idegesen. Légy szíves, hagyjál nekem békét! Legyint, mint aki tudja, hogy hiába beszél, újra maga elé néz.Halk nyávogást hallunk. Feltűnik Egérke, egy kortalan, szürke teremtés. Kezében fácántollas, csinos női kalap. Másodszor is nyávog, barátságosan, mint aki bebocsáttatást kér. Orbánné csak odapillant, de nem reagál. Egérke harmadszor is nyávog, hangosabban, aggódva. Erre se jön válasz. Egérke kopog.ORBÁNNÉ még a telefonbeszélgetés hatása alatt. Tessék!EGÉRKE nyugtalanul belép. Erzsike drága! Nem zavarok?ORBÁNNÉ Nem.EGÉRKE Igazán nem?ORBÁNNÉ Mondtam már, hogy nem.EGÉRKE Inkább holnap jövök. Látom, hogy zavarok.ORBÁNNÉ Hányadszor mondjam, hogy nem zavarsz? Mi kell?EGÉRKE egy kalapot mutat. A Matuszné kalapja. Már kétszer alakítottam, és még mindig túl sportos neki.ORBÁNNÉ kirobban. Túl sportos? Ott egye meg a fene! Megmondtam neked, hogy majd én beszélek vele, de te minden hülye hisztérikának beadod a derekadat. Fogadjunk, hogy nekem nem merte volna visszaadni.EGÉRKE félénken. Nem tetszik fölpróbálni?ORBÁNNÉ Minek?EGÉRKE Mert hátha neki van igaza.ORBÁNNÉ Nekem ahhoz nem kell egy kalapot fölpróbálni, hogy lássam, kinek van igaza. Azt fogod mondani: Asszonyom, Orbán Béláné üzeni, hogy ez a kalap nem túl sportos. És ha van még valamilyen megjegyzése, forduljon egyenesen őhozzá!EGÉRKE Köszönöm szépen.ORBÁNNÉ Szívesen. És most szeretnék egy kicsit egyedül maradni.EGÉRKE Erzsike drága, csak nincs valami baj?ORBÁNNÉ Nincs.EGÉRKE megriadva. Akkor elmegyek. Lábujjhegyen kilopakodik. Kint megáll, komoran néz maga elé.ORBÁNNÉ odanéz, s mintha megérezné, hogy Egérke aggódik érte, egy kis mosollyal átnyávog neki.EGÉRKE megnyugszik, elmosolyodik, boldogan visszanyávog, fejébe nyomja a kalapot, és kimegy a színről.ORBÁNNÉ Drága Gizám, nagyon szégyellem magam, hogy tegnap olyan ingerülten beszéltem veled a telefonba, épp veled, aki legdrágább vagy nekem a világon! Néha, amikor a te erkölcsi magaslatodról lenézel az emberre, elvesztem a fejem. Szép tőled, hogy aggódsz, bár ki nem állhatom, ha aggódnak értem. Tudd meg, Gizám, igenis, barna a hajam, és mégsem érzem bűnösnek magam. Paula vitt el a fodrászhoz, aki mindjárt eltalálta azt a meleg, de diszkrét mahagóniszínt. Azt mondta, ez az én igazi egyéniségem. Az ősz haj megmásította a lényemet. És aztán Paula nekem adta, valósággal rám erőszakolta azt a bizonyos mogyorószín jerseyt. És aztán lekönyörögte rólam a magas szárú fűzős cipőt. És igaza lett! Hogy milyen más érzés, azt el se mondhatom! Nem ismernél rám. Elegáns nő lettem. És bocsáss meg az őszinte szóért. Neked mindig hajlamod volt rá, hogy a látszatról ítélj. Paulánál is csak a külsőségeket vetted észre, pedig többről van itt szó, mint egy kiszőkített haj! Én már azt se tudtam, milyen ruha van rajtam. Az ember hozzákopik a körülményeihez. Akit semmibe vesznek, semmivé válik. De hát mit vegyenek észre az emberek egy lompos, unalmas öregasszonyon?GIZA Csendes a ház, Misiék Baden-Badenben vannak. Délutánonként felhozzák az unokákat, de a Schwester is bent marad, meg a Fräulein is. Úgyse tudnék velük egyedül mit kezdeni. Emlékszel még apánk esti meséire? Itt most nagyon vigyáznak, nehogy bármivel megfélemlítsék a gyerekeket. Hildegard egyszer szólt, hogy az én meséimben túl sok a vasorrú bába, medve, ördög, lidérc. Évezredek óta így nevelkednek az emberek, mondtam. És olyan jól sikerült ez a nevelés? - kérdezte. Mit mondjak? Talán nekik van igazuk. Inkább nem mesélek. Különben mi a magyarázata annak, hogy tőlem semmiféle ajándékcsomagot se voltál hajlandó elfogadni, még ruhákat sem, és Paulától igen? Csak furcsállom. Egyébként a mogyorószín, ha elég sötét árnyalatú, nem okvetlenül túl fiatalos, és nyugodtan viselheted.ORBÁNNÉ fölpattan, bosszúsan átsiet Ilusékhoz. Lánya és a veje ebédelnek, és csak egy közönyös oldalpillantással fogadják a mama érkezését. Ingerültségét észre se veszik. Orbánné izgatottan áll meg az asztal előtt, és mutatja új ruháját. Hát tessék. Ez az a ruha, amivel Giza nénétek úgy meg van akadva. Kérlek, Ilus, nézd meg. Döntsétek el ti.ILUS oda se figyel. Üljön le, mama. Egybesült disznóhús. A mama kedvence.ORBÁNNÉ leül. Most nem vagyok éhes.JÓZSI ő is másra gondol. Az nem lehet. A mamának enni kell.ORBÁNNÉ megint tűzbe jön. Mellesleg, azt se tudom, mi baja vele. Egy szürke anyag lehet világos vagy sötét. De a mogyorószín, tudtommal, mogyorószín, annak nincsenek árnyalatai. Fölugrik, a lányához lép, mutatja a ruhát. Hát mi ez? Mondd meg te. Szerinted ez a mogyorószín világos?ILUS fölpillant. Kihűl a hús, mama. Tessék hozzálátni. Behunyja a szemét, angolul memorizál. Mogyoró, az hazelnut. That's a hazelnut coloured jersey. Do you like this shade, Madam? Yes, I love it.ORBÁNNÉ eközben csalódottan hátat fordít Ilusnak, Józsihoz lép. Nézz már ide, Józsi. Túl világos ez a ruha?JÓZSI Igen, mama. A ruha túl világos.ORBÁNNÉ No jó. Hol láttál már ennél sötétebb mogyorószín jerseyt?JÓZSI Nem tudom, mama. Vagyis tudom. Én még egyáltalán nem láttam mogyorószín jerseyt.ORBÁNNÉ Hogyhogy nem láttál? Itt látod rajtam azt a mogyorószínű jerseyt.JÓZSI Ja, igaz. Akkor láttam.ORBÁNNÉ És ez teszerinted is túl fiatalos?JÓZSI Azt én egy szóval se mondtam. Tessék már leülni. Egybesült disznóhús, mama, kérem.ILUS memorizál. Egybesült disznóhús. Belelapoz a szótárba. Pork chop. Roasted pork chop.ORBÁNNÉ a lányára néz, aztán lassan fölkel az asztaltól, előrelép a rivaldához, hátul Ilus és Józsi tovább ebédelnek.ILUS közben csak mondja az angol szöveget. That's your favourite dish, professor. It's roasted pork. Please, have a slice of roasted pork chop, professor.ORBÁNNÉ szenvedő arccal hallgatja Ilus szövegét. Aztán Gizának kiönti a szívét. Te, drága Gizám, tévhitben élsz. Ülsz abban a kastélyban, ahol megszűrik neked még a levegőt is. Helikopterrel visznek rövidhullámú kezelésre Münchenbe. Írod a szebbnél szebb leveleidet, de tizenhat év alatt elfelejtetted, hogy nekem egy közönséges plomba a fogamba fél délután várakozásomba kerül, miközben tizenötször összeveszünk, hogy ki jött hamarabb. Mit tudsz te erről, drága Gizám? Olyan élet, mint a tied, nagyon kevés akad. S olyan fiú, mint a te Misid, még kevesebb. Te ott nemcsak családtag vagy, hanem egyenrangú fél is, megosztják veled az életüket, asztalfőre ültetnek, reprezentálsz. De hogy élek én? Mim van nekem? Ezek a vasárnapi ebédek a lányoméknál. Nem panaszképp mondom, nincs egy rossz szavam se Ilusékra. De hát megvan a maguk élete. Józsinak mindene a műtő, még a vasárnapi öltönyéből is árad az altatók édeskés szaga. Ilus sorra teszi le a nyelvvizsgákat, mert minden vizsga fizetésemelést jelent. Ha volna gyerekük, nem lenne semmi baj. De így mire kellenék? Ketten dolgoznak. Megvan mindenük. Se elvenni, se hozzáadni nem tudok semmit. Mi marad nekem?ILUS fölpillant, észreveszi, hogy nincs ott az anyja. Mama, kérem! Nem ízlik? Tessék már megebédelni. Orbánné elindul az asztal felé. Ilus a cipőjére néz. És mi van a lábán? Hova tette a fűzős cipőjét, mama?ORBÁNNÉ örül az érdeklődésnek. Észrevetted? Új cipőm van. Ezt is Paulának köszönhetem. De Giza persze most is berzenkedik, mert neki minden gyanús, ami Paulától indul ki. Azt mondja, meg fog dagadni a lábam.ILUS Ki az a Paula?ORBÁNNÉ A barátnőm.JÓZSI már újságot olvas, alig figyel oda. És mitől van megdagadva a lába?ILUS Nem őneki, hanem az anyusnak van megdagadva a lába. Szótárját kezdi lapozni.ORBÁNNÉ bosszúsan. Jaj, drágám... Nekem, amíg fűzős cipőt viseltem, elég gyakran megdagadt a lábam. És épp azt mondom, amit Giza sem akart elhinni: amióta félcipőt hordok, vége. Mintha elfújták volna.ILUS a szótárból. A swollen foot.JÓZSI Mert ha Gizi néninek ilyen panaszai vannak, küldjünk neki gumiharisnyát.ILUS gépiesen. Nem érted? A mamának van megdagadva a lába.ORBÁNNÉ növekvő indulattal. Hát süketek vagytok? Kinek beszélek én? Tizedszer magyarázom, hogy amióta ezt a félcipőt hordom, nincs megdagadva a lábam. Ebben is Paulának lett igaza...JÓZSI Ki az a Paula?ORBÁNNÉ már kiabál. Paula, az Paula! És a cipő, az cipő, és láb, az láb! Dühében föláll. Felhúzza a szoknyáját, mutatja a lábát. Az én lábomról van szó, és nem arról, hogy ez a láb meg van dagadva, hanem épp fordítva, hogy nincs megdagadva! Fölemelt lábbal Ilushoz ugrál. Tessék! Győződj meg róla! Ez a láb az anyádé, aki téged a világra hozott! Követelem, hogy nyomd bele az ujjadat, és ha a legkisebb benyomódást látod, akkor beismerem a tévedésemet, és azonnal fölveszem azt a rohadt fűzős cipőmet... Nyomd meg a lábam!ILUS ijedten, mert nem is érti, miért kiabál Orbánné. Dehogy nyomom! Tessék elhinni, én mindent elhiszek az anyusnak, de szerdán vizsgázom angolból, azt se tudom, hol áll a fejem.JÓZSI jóakarattal közbeszól. Tessék megnyugodni, mama. Ha megdagad a lába, veszünk gumiharisnyát.ORBÁNNÉ mindent túlharsogva. De nem dagad meg! Nem dagad meg! Csakhogy én azt hittem, emberekkel beszélek. Hátat fordít az asztalnak, visszasiet a rivaldához, de dühében mindenről megfeledkezik, és még mindig fél lábát előrenyújtva ugrál végig a színpadon. Mert én nem tudtam, hogy falakkal beszélek! Hirtelen észbe kap, lassan leteszi a lábát a földre. Újra Gizához fordul, folytatja az imént megszakított levelet. De mióta Paula velem van, mindez semmivé vált, Gizám! Ha összevesztem is Ilusékkal, egy perc múlva kimegy belőlem a gőz. Reggel jókedvűen kelek fel, nem is emlékszem már az én sok-sok esztendős nyomorúságos ébredéseimre. Ezt kaptam Paulától, és ezt irigyled te tőlem?GIZA Misi megbántódott. Nagyon szomorú vagyok. Tizenhat évvel ezelőtt, amikor leszálltam a müncheni repülőtéren, ezzel a mondattal fogadott: "A mama nem tud olyat kívánni, amit ne teljesítenék. Én csak egyet kérek. Amióta Németországban élek, az itteni magyarokkal nem állok szóba, az otthoniaknak nem válaszolok." Csak annyit mondtam: "Légy nyugodt, fiam." És tegnap, amikor a vártnál előbb visszajött Baden-Badenből, épp egy magyar házaspárral teáztam a teraszon. Misi azonban, mihelyt a magyar szót meghallotta, elkomorodott. "Egy kicsit diskuráltunk" - magyaráztam zavartan. Misi bólintott, de be sem mutatkozott. "Érezze jól magát, mama" - mondta, és bement. Este nem mertem lemenni, a szobámba hozattam a vacsorát. Vártam, hogy feljöjjön. Nem jött. Igaza van. Azóta itt ülök, önként vállalt, de megérdemelt szobafogságban. És abban is tévedsz, hogy én vagyok Garmisch-Partenkirchenben a társaság középpontja. Én egy öregasszony vagyok, drágám, az öregeknek abból a fajtájából, amely vállalni meri az öregséget. Mellesleg ez az egyedüli magatartás, amelyért megbocsátják létezésünket a fiatalok. Megbénultam, és belenyugodtam. Öreg lettem, sokat vagyok egyedül, de ezt is elviselem, emelt fővel, egy kis büszkeséggel. Hidd el, nehezebb elviselni az ifjúságot, mint az öregséget, amikor már nincs választása az embernek. De a legnehezebb kibírni azt az öregséget, mely fiatalsággal áltatja magát. Ezért féltelek Paula barátnődtől. Nem az irigység, hanem az aggódás beszél belőlem.ORBÁNNÉ Ne haragudj, ha ebben az esetben nem vagyok hajlandó zsebre vágni a te erkölcsi intelmeidet. Mitől félsz? Én egyszerűen csak boldog vagyok. Tegnap, amikor a Nárciszból hazajöttem, hosszú idő után először kinyitottam a rádiót. A Don Carlos-t közvetítették! És akkor én, aki évek óta zene nélkül éltem, újra végighallgattam egy operát. Felhívtam Paulát, hogy kapcsolja be ő is a rádiót, átjárt a zene, és a zene mellett az édes tudat, hogy amit én hallok, amit én érzek, azt hallja és érzi Paula is. És amióta Paula, "az a bizonyos Paula", ahogy te hívtad, faggatni kezdett, előjött egy csomó emlék a múltból. Eszembe jutott az is, hogy volt valahol egy fénykép mirólunk, kerestem is, de nincs meg. Talán te vitted magaddal. Létán készült, egy nyári reggelen, a majális után, amikor először vettem föl az első tüllruhámat. Azon a nyáron lépett szegény Bélám a színre, de én meg voltam szédülve Csermlényi Viktortól, és nem bírtam választani. Valami egyetemi vizsga miatt Viktor csak a hajnali gyorssal indulhatott Pestről, és Bélával táncoltam át az éjszakát, aki egyenruhát viselt, mert még háború volt. Reggel azonban megérkezett Viktor, az ő ötlete volt a csónakázás. Amikor megláttuk a csónakot a Holt-Tisza közepén, elkezdtünk futni lefelé a lejtőn, nevettünk, integettünk, és kiabáltunk: "Megyünk már, Viktor! Itt vagyunk!" Néha most is ilyen futhatnékom van!GIZA A képet, amiről írsz, én is kerestem a faragott dobozomban, de nincs meg. Vagy nálad maradt, vagy elveszett. Csakhogy te rosszul emlékszel. A kép tényleg Létán készült, de nem hajnalban, hanem a majális előtt, délután. Háború volt, és mi a papát vártuk, akit újból behívtak Szolnokra, pótsorozásra. Végre megláttuk a féderes kocsit, ahogy porzott végig a Holt-Tisza partján, és a papát, aki messziről integetett. Civilben volt, vagyis újra fölmentették. Elkezdtünk futni lefelé, és azt kiabáltuk: "Papa! Papa!"ORBÁNNÉ Fantasztikus az élet, édes Gizám. Először is örök rejtély, mi történt a Viktornak írott lemondó levelemmel. Mert lemondtam a csütörtöki vacsorát. Elegem lett a zabálásaiból és a fröcsögéseiből. Elegem lett abból, hogy állandóan leeszi, lemorzsázza magát, hogy csupa piszok, pecsét, szivarhamu körülötte a szőnyeg, és ami a legújabb, hogy minden fogás után a szájába nyúl, kikapirgálja a foga közé szorult húsfoszlányokat, és ezeket aztán váratlan rendszeretettel körberakja a tányérja peremén. Én elborzadtam a puszta gondolatától is, hogy Paula ezzel az emberrel találkozzék. Mi ugyanis Paulával épp csütörtökre vettünk mozijegyet, és azt terveztük, hogy mozi után nálam iszunk egy csésze feketét.Leültem, írtam neki. A dagadt lábamra hivatkoztam. Azt írtam, hogy végtelen sajnálatomra kénytelen vagyok bizonytalan időre halasztani a csütörtöki vacsorát. Kértem, hogy telefonon se jelentkezzen, mert az ágytól a telefonig mennem is nehezemre esik. Utána nagyot lélegzettem. Etesse most már az a százhúsz éves mamája, Csermlényi Bruckner Adelaida, operaházi örökös tag!De nem kapta meg a levelemet. Vagy címet nem írtam rá, vagy elfelejtettem bélyeget venni, elég az hozzá, hogy csütörtökön egyedül jöttem haza a moziból, mert Paula hirtelen fejgörcsöt kapott. Mondtam ugyan, hogy csak kettesben leszünk, de szegényke inkább hazament. És képzeld, amikor felmentem a lépcsőn, ott láttam Viktort az ajtóm előtt.CSERMLÉNYI Orbánné ajtaja előtt várakozik. Harsogó hangú, hízásnak indult, nyugdíjas operaénekes, aki gusztustalan szokásai ellenére is vonzó tud lenni. Amikor az asszonyt jönni látja, a meglepetéstől alig tud beszélni.ORBÁNNÉ Maga hogy kerül ide?CSERMLÉNYI Nem csütörtök van?ORBÁNNÉ Nem kapta meg a levelemet?CSERMLÉNYI Húsz perce várom itt a lépcsőházban... Milyen levelet?ORBÁNNÉ Most már mindegy.CSERMLÉNYI De nem mindegy.ORBÁNNÉ De mindegy. Mit bámul rajtam?CSERMLÉNYI Milyen ruha ez? Esküszöm, az utcán nem ismertem volna meg! És a haja! Milyen a haja?ORBÁNNÉ Mit vacakol a hajammal? Ilyen.CSERMLÉNYI Nahát, tudja, ez telitalálat.ORBÁNNÉ Telitalálat? Csak beszéljen nekem zöldeket.CSERMLÉNYI Vannak emberek, akiknek megőszülni tilos... És aki erre rájön, az zseni.ORBÁNNÉ félszeg kacérsággal. Ugyan már. Menjünk be. Ne álldogáljunk itt.CSERMLÉNYI forrón. Mindegy, hogy hol álldogálunk, egyetlenem! Ez a haj meg ez a ruha meg ez az egész... Remek!ORBÁNNÉ Csak az a baj, hogy nem tudok vacsorát adni.CSERMLÉNYI Kell a fenének az a vacsora, egyetlenem.ORBÁNNÉ boldogan. Illetve, egy kolbászos rántottát talán össze tudok csapni.CSERMLÉNYI Nem kell. Egy falat sem menne le a torkomon. Nekem elég, ha ülhetek, hallgathatok, és nézhetem magát...ORBÁNNÉ Ne hozzon zavarba.CSERMLÉNYI De igenis, zavarba akarom hozni.ORBÁNNÉ sugározva. Azon a koron én már túl vagyok... Lázban égve a rivaldához siet, örömtől reszketve meséli. Gizám! Drága Gizám! Én ezt nem értem, és talán sose fogom megérteni. Bementünk. Leültünk. És beszélgettünk. De nem az evésről, a zöldségről, a velős csontról. Drága Gizám! Mintha kicserélték volna! Ez nem is az én Viktorom volt, hanem egy olyan Viktor, amilyennek Paula lefestette őt. És én, aki Paulát kinevettem, most majdnem sírtam, miközben a kolbászos rántottát ette, mert nagy nehezen mégis megengedte, hogy azt a hat tojást fölüssem neki... De én nem ettem, csak a könnyeimet nyeltem, amikor kiderült, hogy az én drága, kövér kis bolondom csakugyan nem tud semmiről. Neki nincs tüdőtágulása. Ezt csak az irigyei mesélik. Ő egészséges, mint a makk, a hanganyaga olyan, mint régen, őt csak mellőzik, félrelökik, elnyomják... de őt nem kell félteni. Ő újra fel fog törni ezekről a külvárosi deszkadobogókról, egész az Operáig, a Scaláig, a Metropolitanig... Kapuzárás után ment haza. Vagyis csak készült menni, már háromszor elbúcsúztunk egymástól, és még mindig ott álltunk a sötét előszobában... Viktor és Orbánné elfogódottan állnak.CSERMLÉNYI No de most már igazán elmegyek.ORBÁNNÉ Jó éjszakát, kedves Viktor.CSERMLÉNYI És még egyszer köszönöm.ORBÁNNÉ Mit köszön? Azt a kis semmi rántottát?CSERMLÉNYI Dehogy. Ezt a szép estét. Hogy így elbeszélgettünk.ORBÁNNÉ Azt én köszönöm.CSERMLÉNYI Hol a kalapom?ORBÁNNÉ A kalapja? A fején.CSERMLÉNYI zavartan nevet. Hahaha... Mit csinál?ORBÁNNÉ ügyetlenül tapogatózik. A kapcsolót keresem.CSERMLÉNYI Kérem, ne gyújtson villanyt.ORBÁNNÉ Miért ne gyújtsak villanyt?CSERMLÉNYI Minek? Hiszen már itt se vagyok, egyetlenem.ORBÁNNÉ Nem tudom, mi van velem. Huszonhét éve lakom ebben a házban, és most nem találom a kapcsolót.CSERMLÉNYI Jobb, ha nem ég a villany.ORBÁNNÉ Miért jobb, ha nem ég a villany?CSERMLÉNYI Mert akkor nem látom magamat.ORBÁNNÉ Hiszen úgyis háttal áll a tükörnek.CSERMLÉNYI Az ember nemcsak a tükörben láthatja magát.ORBÁNNÉ És miért nem akarja magát meglátni?CSERMLÉNYI Nem is tudom. Csak nem szeretném, ha most meglátnám magam.ORBÁNNÉ Pedig ettől nincs oka félni... Miért fogja a kezemet?CSERMLÉNYI Azért fogom a kezét, hogy ne tudjon villanyt gyújtani.ORBÁNNÉ Kérem, engedjen el.CSERMLÉNYI Nem engedem el.ORBÁNNÉ Inkább megígérem, hogy nem gyújtok villanyt.CSERMLÉNYI De én nemcsak azért fogom a kezét, hogy ne tudjon villanyt gyújtani.ORBÁNNÉ És meddig akarja még a kezemet fogni?CSERMLÉNYI Csak egy percig akarom még a kezét fogni, hogy egy percig csöndben maradjunk, egyetlenem!Ebben a percben lép be Egérke, felkattintja a villanyt. Éles fény vetül Viktorra és Orbánnéra, akik zavartan, lassan, bűntudatosan visszahúzzák a kezüket. Egérke hol az egyikre, hol a másikra bámul, Csermlényi és Orbánné messzi elhúzódnak egymástól.ORBÁNNÉ zavartan nevet. Mi az? Hát te hogy kerülsz ide?EGÉRKE még zavartabban. Csak hazajöttem... bocsánatot kérek.ORBÁNNÉ zavartan. Miért kérsz bocsánatot? Ja úgy. Maguk nem ismerik egymást?CSERMLÉNYI zavartan nevet. Még nem volt szerencsém.ORBÁNNÉ Ő az Egérke. Akiről meséltem. Ő pedig... Zavartan nevet. Csermlényi Viktor.EGÉRKE tágra nyílt szemmel, áhítatosan. Igazán? A mester?CSERMLÉNYI teljes zavarban, két ujjal megfogja Egérke orrát, majd fölnevet. Jó éjszakát kívánok. Elmegy.EGÉRKE rajongva néz utána. Jó éjszakát... Megfogta az orrom.ORBÁNNÉ félszegen. Jó éjszakát.EGÉRKE Jó éjszakát, Erzsike.Félszegen vissza-visszanézve elválnak. Orbánné visszamegy a pamlaghoz, Egérke kimegy.ORBÁNNÉ boldog mosollyal. És most nevetni fogsz, édes Gizám. Mert aznap este mégiscsak nálam felejtette a kalapját az a bolond. Ez akkor derült ki, amikor jóval kapuzárás után hazaért, és fölhívott telefonon. Ez a szokása azóta állandósult. Néha a késő éjszakába nyúlnak ezek a telefonbeszélgetések, melyeknek a testetlenség ad valami varázst; sokszor azt hiszem, a régi Viktort hallom, lent, Létán, mert vakáció van, ég a spirituszlámpa, kint ülök a kertben, abban a szaletliben, ahol szegény apánk a körorvossal sakkozni szokott. Felhívja Csermlényit, és a valósághoz híven a kagylóba beszél. Halló! Maga az? Nincs semmi különös, csak még egyszer hallani akartam a hangját. Mit csinál? Ugyan már... És nincs jobb dolga? Boldogan elmosolyodik, mert Viktor arról az estéről beszél, amikor Orbánnét először megcsókolta. A csónakázás, elismerem, a maga ötlete volt. De aztán? Mi volt aztán? A csónakban? Maga? Vén csaló! Hát tudja meg, barátom, maga úgy meg volt illetődve attól, hogy egy Szkalla lánnyal csónakázhatik... Nevet. Még rám se mert nézni. Elkomolyodik. Az ám! Csak az a kérdés, hogy mikor. Mert az nem este történt, és nem a csónakban történt, és nem a Tiszán történt, hanem... Ellágyul, egy kis kacérsággal tiltakozik. Erről ne beszéljünk. Igen, emlékszem. Ne beszéljünk róla. Nem ért magyarul? Boldog arccal. Azt akarja, hogy lecsapjam a kagylót? Hát azért. Más hangon. Mi újság még? Egy meglepetés? Kíváncsian. Hát akkor mondja, mondja! Örömmel. Igazán? Gratulálok! És mikor? Most szerdán vagy jövő szerdán? Persze hogy ott leszek. Sőt. Még valamire szeretném megkérni. Nekem most nem egy, hanem két jegyre volna szükségem. Nem, nem Egérkéről van szó. Hogy kiről, azt most nem árulhatom el. Ne is találgassa, most én tartogatok egy meglepetést... Egyelőre csak arra kérem, hogy holnap délután ötkor nézzen be a Nárcisz eszpresszóba, és a jegyeket is hozza el... Jó éjszakát. Aludjon jól. Boldogan néz maga elé.A Nárcisz eszpresszóban. Amikor Orbánné belép, megáll, összecsapja a kezét, csodálkozva nevet, mert Viktor és Paula már együtt ülnek egy kisasztalnál. Ők is fölkacagnak, mert várták Orbánné meglepődését, s ettől kezdve az egész beszélgetés a jókedv és nevetés jegyében folyik.ORBÁNNÉ a meglepetéstől alig tud beszélni. Hát ti? Mi ez? Hogy kerültetek össze?CSERMLÉNYI Véletlenül.PAULA Egészen véletlenül.CSERMLÉNYI föláll, egy széket húz oda, kezet csókol Orbánnénak, és leülteti. Képzelje, egyetlenem! Olyan izgatott voltam, hogy egy fél órával hamarabb értem ide. Nevet.PAULA Ő is nevet. És én is! Én, az örök későnjövő!CSERMLÉNYI De nem volt egy szabad asztal sem.ORBÁNNÉ nevet. És ti megismertétek egymást?CSERMLÉNYI boldogan meséli. Jaj, dehogy... Én csak idejöttem, és megkérdeztem, szabad-e ez a szék.PAULA Én meg azt mondtam: tessék, üljön le, bár én várok valakit.ORBÁNNÉ Csermlényihez nevetve. És akkor maga bemutatkozott.CSERMLÉNYI Dehogyis. Én csak ültem itt, hülyén, mint a sült hal.PAULA Mint a sült hal. Hangosan felkacag.ORBÁNNÉ Ő is nevet a sült halon. És? Paulához. Aztán te megismerted Viktort?PAULA Én? Szó sincs róla. Olyan gyanútlan voltam, mint egy falusi liba. Nevet. Orbánné és Viktor is nevet. Csak azt láttam, hogy elkezd nézelődni a szeme sarkából.CSERMLÉNYI Mert észrevettem, hogy Hubertust iszik. Nevet.ORBÁNNÉ nevet. És azt én meséltem magának, hogy mi mindig Hubertust szoktunk inni.CSERMLÉNYI Hát attól fogtam gyanút. És rögtön én is hozattam egy Hubertust.PAULA nevet. Ettől meg nekem lett gyanús a dolog. Azt mondtam: akkor nekem is hozzon még egy Hubertust, Ferikém.ORBÁNNÉ boldogan fölnevet. De akkor már tudtátok, mind a ketten.CSERMLÉNYI Csak sejtettük. Én mindenesetre megkérdeztem: bocsásson meg, asszonyom. Nem ugyanarra a személyre várunk mindketten? Nevet.PAULA nevet. Én Orbán Bélánéra várok. És maga kire?CSERMLÉNYI Én is Orbán Bélánéra várok, asszonyom.ORBÁNNÉ boldog. Jaj, de jó. És aztán bemutatkoztak egymásnak?CSERMLÉNYI nevet. Arra még nem került sor, mert elkezdtünk beszélgetni, és aztán megjött maga, egyetlenem.PAULA nevet. Mi még nem is ismerjük egymást hivatalosan.ORBÁNNÉ tréfás szertartásossággal. Hát akkor mégiscsak én foglak egymásnak bemutatni... Paulám, ez itt az én régi barátom, Csermlényi Viktor.CSERMLÉNYI nevetve feláll, kezet csókol. Ó!ORBÁNNÉ Ő pedig az én legkedvesebb barátnőm, dr. Kausz Istvánné.CSERMLÉNYI megjátszva a csodálkozást. A Paula?ORBÁNNÉ A Paula.PAULA A Paula.Mindhárman szívből kacagva, boldogan nézik egymást.GIZA Ma röviden írok, mert ágyban vagyok. Ne ijedj meg, csak elfáradtam. Elkészült a családi kripta, és délelőtt Misivel és Hildegarddal a temetőben jártunk. Itt nagy divat a kriptaépítkezés, van egy méregdrága parcella, ahol minden jobb családnak megvan a kriptája. A mienk olyan tágas, hogy Misi a karján levihetett, kész a helye az öt koporsónak, de nagyobbításra is lehetőség van, ha majd az unokák kerülnek sorra. Nem félek a haláltól, de fázni kezdtem. Misi talán észre is vette a borzongásomat, mert megkérdezte: "Nem baj, hogy kijöttünk, mama?" Egy Hugo Victor-verssorral feleltem: "Hélas! que j'en ai vu mourir des jeunes filles." Magyarul azt jelenti, hogy láttam én már meghalni fiatal lányokat is.ORBÁNNÉ Hogy szent legyen a béke, azt a fekete amszterdami csipkeruhádat, melyről egyszer írtál, feltéve, ha ujjatlan, vagyis kisestinek alkalmas, elküldhetnéd! Lehetne légipostán? Mert szerdához egy hétre lesz a hangverseny Pesterzsébeten, ahol Viktor énekelni fog, és mi Paulával elmegyünk.GIZA Az amszterdami csipke helyett egy csukott nyakú fekete selymet küldtem. Gondolhatod, hogy nem sajnáltam volna tőled, de lásd be, hogy túlzott feltűnést keltene egy kivágott Lanvin-csipkeruha abban a pesterzsébeti kultúrhodályban. A csomagban találsz két őszi-tavaszi kosztümöt, három pulóvert, négy kardigánt, egytől egyig hozzánk illő szabásban és a lehető legtartózkodóbb színekben.ORBÁNNÉ A csomagot megkaptam. A benne levő ruhákkal Egérkét ajándékoztam meg, aki nagyon boldog, mert úgysincs semmije. Különben holnap lesz Viktor hangversenye, ő persze izgul, én még jobban izgulok, de úgy látszik, Paula izgul a legjobban mindhármunk között. Nincs zenei hallása, de nem szeretne szégyent vallani, valósággal ostromol a kérdéseivel. Bár kölcsönkérhetném a te műveltségedet! A muzsikáról különben is nehéz szavakkal magyarázatot adni, felelj te például arra a kérdésre, hogy mit szeretsz voltaképp a zenén? Mondtam, nem tudom. Talán az anyagtalanságát, illetve, hogy ezt a megfoghatatlan valamit a fülemmel, a hajammal, még a bőrömmel is érzem... Butaság, mi? Nem baj. A fő, hogy Paulának tetszett. És miért épp a "Mesterdalnokok" a kedvenc operám? Azért, mondtam, mert olyan a zenéje, mint egy kibékülés. Ha hallgatom, minden megszűnik fájni, nem hiányzik az ifjúság, nem ijeszt a halál. Holnap lesz a nagy nap. Imádkozz értem, drága Gizám!GIZA Misiék nyaralnak. Egyedül vagyok. Délutánonként a Mercedesszel kivisznek egy közeli kastélyhoz, a Schwester kigurít a tó partjára. Te, aki folyton jössz-mész, rohansz, el se képzelheted, milyen szép és békés egy ilyen óra a víz partján, fehér és fekete hattyúk között. Az egyik ismer. Egy kiflit szoktam vinni, fölaprítom, és megetetem, de nagyon lassan, hogy egy óráig kitartson. Leírhatatlan, mennyi méltóság lakozik ebben a kecses lényben... "Schwäne, Schwäne, wer kennt eure Lieder..." Csak az bántott ebben a nagy békességben, hogy eszembe jutottál te, és a neked küldött ruhák. Miért kellett ezeket elajándékozni? Még azt is, amit a hangversenyre szántam? Mindig mindentől féltelek. Vigyázz, Erzsi, ne csinálj magadból maskarát!A színpad három sarkában egyszerre látjuk a három szereplőt, amint lázasan és egyre izgatottabban készülődnek a hangversenyre. Csermlényi már szmokingban, de még ingujjban, a tükör előtt állva, "beskálázza" magát, miközben egy parányi autóventillátorból hűtőzködik. Paula már felöltözött, csak szépíti magát. Orbánné kombinéban áll, kezében ruhaakasztó, rajta egy zöld ruha, azt tartja maga elé, és a tükörbe néz. Mindhármuk keze ügyében egy telefonkészülék.EGÉRKE az ajtó előtt nyávog egyet, Orbánné visszanyávog. Egérke belép. Jaj, de szép ruha! Ez is Münchenből jött?ORBÁNNÉ Ez nem Münchenből jött, hanem ennek az utálatos adjunktusnőnek a szekrényében találtam. De engem a zöld sápaszt, nekem a kék meg a bordó a színem. A ruhával kiviharzik a szobából.CSERMLÉNYI hosszasan skálázik.PAULA eközben izgatottan tárcsázza Orbánnét.ORBÁNNÉ berohan, kezében két ruhaakasztó, egy bordó meg egy türkizkék ruhával. Felkapja a telefont. Halló, Paulám?PAULA izgatottan. Igen. Kész vagy, drágám?ORBÁNNÉ Kész, kész. Csak az utolsó simítások.PAULA És szép vagy?ORBÁNNÉ Nem mondok semmit. Majd meglátod. Tíz perc múlva várlak az autóbuszmegállónál. Leteszi a hallgatót. Gyorsan, izgatottan mutatja a ruhákat Egérkének. Na, nézd. Nincs ennek semmije. Ez a bordó jól állna, de már kiment a divatból... Dühösen elhajítja, a másikat tartja maga elé. De nézd csak! Türkizkék volt mindig a színem. Gyorsan belebújik a ruhába, megnézi magát. Nos?EGÉRKE Ez még gyönyörűbb. Ez a leggyönyörűbb.ORBÁNNÉ Hát jó fogás volt, én is azt hiszem. Közben felhívja Paulát. Paulám, csak azért szólok, mert már meg is vagyok, csak a hajamat hozom rendbe egy kicsit... Te is úgy izgulsz?PAULA Én? Őrülten!ORBÁNNÉ Én is őrülten! Kérlek szépen, reszket a térdem.PAULA Képzeld, nekem is reszket.ORBÁNNÉ Rohanok, drágám. Csak ennyit mondok: életem legszebb napja ez. Lecsapja a kagylót.PAULA még belekiabál a süket telefonba. Nekem is, nekem is!ORBÁNNÉ eközben Egérke elé áll, hogy ruháját megmutogassa. Nos? Vagy felpróbáljam a bordót?EGÉRKE ámuldozva. Nem, nem! Ez csodás! Mindenki Erzsikét fogja bámulni. Selyempapírból egy kalapot csomagol ki. Ezt pedig én csináltam Erzsi néninek, hálám jeléül, a mai est örömére.ORBÁNNÉ sietve fölveszi a kalapot, megnézi magát a tükörben, boldog. Máris rohan a telefonhoz, közben csókot dobál Egérkének. Köszönöm, te drága. Ezt sose felejtem el.PAULA aki mindvégig lázasan készülődött, Orbánnéval egy időben tárcsáz.ORBÁNNÉ sikerült megelőznie Paulát. Viktor? Képzelje csak, kalapban leszek.CSERMLÉNYI Igazán? Nagyon örvendek.ORBÁNNÉ észbe kap. Jaj, istenem... Hiszen ez most nem érdekli magát. Nem is ezért telefonálok. Viktor, kinéztem az ablakon. Erősen mozognak a fák.CSERMLÉNYI most bújik be a szmokingjába. Mozognak? Miért?ORBÁNNÉ Mert fúj a szél, Viktor. Kérem, vegyen egy könnyű sálat. És most rohanok. Leteszi a kagylót.Eközben Paula állandóan tárcsázott, Viktornál csöngeni kezd a telefon. Fölveszi, azt hiszi, újra Orbánnéval beszél.CSERMLÉNYI Maga az, egyetlenem? Még mit felejtett el mondani?ORBÁNNÉ eközben lázasan tárcsázza Paulát.PAULA Itt Kauszné beszél. Paula. Remélem, nincs lámpaláza?CSERMLÉNYI Csak azért van lámpalázam, mert először fogok magának énekelni.PAULA Ez jólesett. Hiszen tudja, a zene a mindenem.CSERMLÉNYI Köszönöm. És remélem, szép lesz ma este.PAULA Megpróbálom. De magának úgysem én tetszem... Isten vele.CSERMLÉNYI A kézcsókjaimat küldöm, asszonyom. Leteszi a telefont.ORBÁNNÉ tárcsáz, mérgesen, Paulára. Mással beszél. Hogy hogy tud valaki ilyenkor mással beszélni...PAULA csöng a telefon, fölveszi. Halló.ORBÁNNÉ idegesen. Te vagy, drágám? Ötszázszor hívtalak. Nem tudom, kivel tudsz ilyenkor diskurálni... Az autóbuszt máris lekéstük. Kérlek, telefonálj taxiért.PAULA Máris rendelek. A te címedre menjen?ORBÁNNÉ Igen. Aztán megállunk tenálad, és együtt mehetünk Viktorért. Siess.PAULA tárcsázni kezd.ORBÁNNÉ Viktort hívja. Halló.CSERMLÉNYI most már óvatos. Halló! Ki van a telefonnál?ORBÁNNÉ Hát ki lenne? A jóisten van a telefonnál. Csak azért hívtam, nehogy elkéssünk. Paula máris hívja a taxit. Húsz perc múlva ott leszünk a kapu előtt. Most ne köszönjön, ne búcsúzzon, rohanok. Leteszi a kagylót, amely rögtön csöngeni kezd. Halló.PAULA kétségbeesve. A taxi nem tud kocsit adni. Most mi lesz velünk? Csinálj valamit.ORBÁNNÉ magabiztosan. Öt perc múlva légy a kapuban. Leteszi a kagylót, gyorsan tárcsáz. Itt Orbán Béláné, Csatárka utca 20. Kérek egy kocsit. Hogyhogy nincs kocsi? Balesethez kell. Most nem tudom részletezni. A baleset súlyos. Nagyon köszönöm, kisasszony. Leteszi a telefont, büszkén. Na, ugye, ha én kérem, mindjárt van kocsi!Most mind a hárman befejezik az öltözködést. Egyszerre kelnek fel, s néhány lépéssel egyszerre előrelépnek. Aztán megállnak, mozdulatlanul. Egy taxi kürtjét halljuk.EGÉRKE átszellemülve néz Orbánné után. Egy hangverseny... Milyen szép is lehet egy hangverseny. Istenem, de jó nekik! Kisiet.A három szereplő mozdulatlanul, emelt fővel áll. Arcuk külön-külön nagyon éles reflektorfényt kap. Egy pillanat múlva felmorajlik a nézők tapsa. Ezt mind a hárman meghajlás nélkül, de egy kis mosollyal fogadják, mintha nekik szólna. Kihal a taps. Kitágul a fény, a három megmerevedett figura megmozdul. Már otthon vannak, kissé fáradtan, gyűrötten vetkőzni kezdenek. Orbánné egyedül marad a színen.ORBÁNNÉ mosolygó arccal kibújik a türkizkék ruhából, melyen elöl, az ölében, vörösbortól származó csúnya folt éktelenkedik. Ettől elkomolyodik, előbb a zsebkendőjével, aztán egy vizes ruhával próbálja kitisztítani, de a folt nem tűnik el. Mérgesen legyint, kiviszi a ruhát, nyilván visszaakasztja a szekrénybe. Amikor visszajön, még rajta van a kalap. A tükör előtt megnézi magát, kalapban, kombinéban. Már elfelejtette a foltot, arca földerül, órájára néz, és felhívja Csermlényit.CSERMLÉNYI aki a rövid csöngetésre éppen hazaérkezik, és felveszi a kagylót. Halló!ORBÁNNÉ Nem aludt még?CSERMLÉNYI Ebben a percben érkeztem haza.ORBÁNNÉ Ilyen későn?CSERMLÉNYI Hazavittem a barátnőjét is.ORBÁNNÉ Maga egy vagyont eltaxizott.CSERMLÉNYI Minden pénzemet magára szeretném költeni.ORBÁNNÉ Ne akarja megenni a kenyeremet. Kivételesen én szeretnék udvarolni magának.CSERMLÉNYI Nagyon rosszul énekeltem.ORBÁNNÉ Gyönyörűen énekelt. Úgy hallgattam, mint régen. Észre se vettem, hogy nem az Operában vagyunk.CSERMLÉNYI A hangom már nem a régi.ORBÁNNÉ Sőt, van a hangjában valami új.CSERMLÉNYI Mi az?ORBÁNNÉ Valami melegség. Természetesség. Közelség. Egészen le voltam nyűgözve.CSERMLÉNYI A ráadás után senki se tapsolt.ORBÁNNÉ Hogy mondhat ilyet? Fölálltak és őrjöngtek az emberek.CSERMLÉNYI Igen. Az Albert Hallban, tíz évvel ezelőtt... ott el kellett oltani a villanyt.ORBÁNNÉ Paula is egészen odavolt magáért.CSERMLÉNYI Paula véleménye nem érdekel.ORBÁNNÉ Nem tetszett magának? Pedig még szebb volt, mint máskor.CSERMLÉNYI Nekem maga tetszett.ORBÁNNÉ Vén svindler. Elengedem a bókjait.CSERMLÉNYI Milyen ruha volt ez?ORBÁNNÉ Müncheni.CSERMLÉNYI A jó Gizából ilyen nagyvilági nő lett?ORBÁNNÉ Mi nem tetszett Paulán?CSERMLÉNYI Nekem maga tetszett a kivágott ruhában.ORBÁNNÉ Ne hintáztasson. A kérdésre feleljen.CSERMLÉNYI Kímélni akarom az érzékenységét.ORBÁNNÉ Nem vagyok elfogult. Paula egy kicsit meg van hízva, de az arca szép.CSERMLÉNYI Ez magának szép, angyalom? Ez püffedt.ORBÁNNÉ És a bokája?CSERMLÉNYI Eddig még sose néztem, de vastag.ORBÁNNÉ Honnan tudja, ha nem nézte meg?CSERMLÉNYI Én azt tapasztaltam az életben, hogy minden vastag bokájú nőből kékharisnya lesz. Mégpedig azért, mert aki a lábát nem mutogathatja, az legalább a lelkét teszi ki.ORBÁNNÉ Csakhogy Paula sem a lábát, sem a lelkét nem mutogatja. Ő annál sokkal emelkedettebb jellem.CSERMLÉNYI Épp az emelkedettségét sokallom.ORBÁNNÉ Ezt már nem értem.CSERMLÉNYI Nekem, angyalom, a zene elementáris jelenség. Olyasmi, mint a tenger. Imádom nézni. De ha valaki odajön, és meg akarja magyarázni a tengert, akkor dühbe jövök. Tudja, miért nem jártam össze soha szakmabeliekkel? Mert ha a maga férje azt mondta nekem előadás után: "Nézd, Viktorkám, én nem sokat értek hozzá, de nekem tetszett az éneklésed" - akkor az nekem többet ért, mint egy egész oldalas kritika.ORBÁNNÉ Szegénykém, pedig nem sokat értett hozzá.CSERMLÉNYI De ha nekem ez kell. Utálom az álszemérmet, a fontoskodást, a nagyképűséget...ORBÁNNÉ Paulára céloz?CSERMLÉNYI Nem akarom szétrombolni az illúzióit. Persze nemcsak ő a hibás. Megfertőzte a környezet.ORBÁNNÉ Miféle környezet?CSERMLÉNYI Neki nem patikus volt az ura.ORBÁNNÉ Hanem fogorvos.CSERMLÉNYI Honnan veszi ezt?ORBÁNNÉ Ismertem.CSERMLÉNYI Rosszul tudja. Az ő férje a Rózsavölgyi Zeneműkiadónál dolgozott, de Kanadában átállt zeneesztétikára. Képzelheti, milyen alak lehet.ORBÁNNÉ Lehet, hogy erre rosszul emlékszem, de a fogorvosi fúrószéket saját szememmel láttam.CSERMLÉNYI Hol?ORBÁNNÉ Az óvóhelyen, ahová Kausz doktor lecipelte, mert jobban féltette, mint az életét. És most jut eszembe, ma is megvan a fúrószék.CSERMLÉNYI Kinél?ORBÁNNÉ Paulánál. Jobban mondva, annál a fogorvosnőnél, akinek albérletbe kiadta a rendelőt. A saját szememmel láttam.CSERMLÉNYI Bánom is én. Nem mindegy, micsoda a Paula férje?ORBÁNNÉ Nem egészen.CSERMLÉNYI Ha a férjétől nem, akkor mástól vette a nézeteit.ORBÁNNÉ Milyen nézeteit?CSERMLÉNYI Nem nézeteit, hanem elméleteit.ORBÁNNÉ Mit mondott Paula?CSERMLÉNYI Tudom is én. Ha ilyet hallok, sose figyelek.ORBÁNNÉ De engem érdekelne.CSERMLÉNYI Wagnerről magyarázott. A "Mesterdalnokok"-ról, ami szerinte egy kibékítő, megnyugtató mű.ORBÁNNÉ egy kis csodálkozással. Érdekes.CSERMLÉNYI Ugyan, kérem. Ezek olyan megállapítások, amiknek az ellenkezője is igaz. Mint például, hogy a zene anyagtalan.ORBÁNNÉ Ezt is ő mondta?CSERMLÉNYI Hát persze.ORBÁNNÉ És nem az?CSERMLÉNYI Annak, aki nem ért a zenéhez. Ha valaki nem tud repülni, annak a levegő anyagtalan. De a madárnak a levegő: anyag.ORBÁNNÉ Mikor mondta ezt Paula?CSERMLÉNYI Ma este.ORBÁNNÉ De mikor? A vacsoránál nem, Pesterzsébettől hazáig szintén nem...CSERMLÉNYI A taxiban, mialatt hazavittem.ORBÁNNÉ Az ide másfél perc.CSERMLÉNYI Várattuk a taxit.ORBÁNNÉ Meddig?CSERMLÉNYI Soká. A sofőr legalább ötször hátranézett.ORBÁNNÉ Nem ismerek rá! Nekem azt mondta, hogy nem ért a zenéhez.CSERMLÉNYI Hát nem is.ORBÁNNÉ De nem is mondott róla véleményt.CSERMLÉNYI Magának nem.ORBÁNNÉ Csak magának? Miért?CSERMLÉNYI Nem akarom kiábrándítani a barátnőjéből.ORBÁNNÉ Kikezdett magával?CSERMLÉNYI Velem nem lehet kikezdeni.ORBÁNNÉ Csak próbált?CSERMLÉNYI Nálam próbálkozni se lehet.ORBÁNNÉ Aludjon jól.CSERMLÉNYI Miért olyan sietős?ORBÁNNÉ Elálmosodtam.CSERMLÉNYI De én még szeretnék mondani valamit.ORBÁNNÉ Tudom, mit akar mondani.CSERMLÉNYI Mit?ORBÁNNÉ Hogy más nőre rá se tudna nézni.CSERMLÉNYI Egészen mást.ORBÁNNÉ Halasszuk holnapra.CSERMLÉNYI Miért?ORBÁNNÉ Leragad a szemem.CSERMLÉNYI Aludjon jól, egyetlen szerelmem. Kimegy.Orbánné azonnal tárcsázza Paulát. Paulát látjuk elegáns pongyolában. Felveszi a kagylót.ORBÁNNÉ Nem aludtál?PAULA Fekszem, nézek a sötétbe, és töröm a fejem.ORBÁNNÉ Min?PAULA Hogy szóljak-e neked, vagy se.ORBÁNNÉ Viktorról van szó?PAULA Bántana, ha őszintén megmondanám a véleményemet?ORBÁNNÉ Nem tetszett?PAULA Mint énekest nem tudom megítélni. Mint ember: szörnyeteg.ORBÁNNÉ Ismerted! Tudtad, hogy lármás, agresszív, modortalan.PAULA Ha csak lármázott volna.ORBÁNNÉ Mit csinált még?PAULA Hogy mit? Nem, azt el se bírom mondani.ORBÁNNÉ Olyan borzasztó?PAULA Mondd, miféle ember ez? Mit gondol magában? Régen ismered?ORBÁNNÉ Még lánykoromból.PAULA Mondj el mindent. Hol ismerkedtetek meg?ORBÁNNÉ Első éves ének szakos voltam, ő pedig szigorló mérnök a Műegyetemen.PAULA Már ez is furcsa.ORBÁNNÉ Mi a furcsa?PAULA Hogy aztán ő lett énekes, te pedig férjhez mentél. Miért? Nem szeretted? Vagy a másikat szeretted jobban?ORBÁNNÉ Szegény Bélámat a mama protezsálta. Azt mondta, inkább egy patikus, aki patikus akar lenni, mint egy mérnök, aki énekes akar lenni.PAULA De téged nem olyannak képzeltelek, mint akinek a mamája parancsol.ORBÁNNÉ Nem. Én is inkább Bélához hajlottam.PAULA Miért?ORBÁNNÉ Már nem is tudom. Azt hiszem, féltem Viktortól.PAULA Nem csodálom! Mitől féltél?ORBÁNNÉ Rég volt. Kit érdekel az?PAULA Nem akarsz róla beszélni?ORBÁNNÉ Miről ne akarnék beszélni?PAULA Hogy mitől féltél?ORBÁNNÉ Attól, hogy olyan vad volt. Nem is vad. Mohó. Meg tudott őrülni.PAULA Mitől?ORBÁNNÉ A mellemtől.PAULA Olyan szép melled volt?ORBÁNNÉ Elég szép.PAULA Akkor a nagy mell volt a divat.ORBÁNNÉ Az enyém csak nagynak látszott, mert vékony voltam derékban.PAULA Fűzőt viseltél?ORBÁNNÉ Csak egyszer. Mindjárt veszekedni kezdett: "Én mellbolond vagyok, és ha még egyszer meglátom ezt a vackot, nyílt utcán letépem magáról."PAULA Ez ő! A szörnyeteg! Talán megtette volna!ORBÁNNÉ Meg hát! Ha a blúz alatt csak megmozdult a mellem, rögtön vörös lett, és ott volt a keze. Hát még ha lépcsőt jártam. Egyszer a Zeneakadémián nekem esett.PAULA Hol?ORBÁNNÉ A főlépcsőházban.PAULA Járt arra valaki?ORBÁNNÉ Szerencsére senki.PAULA És mit csinált ilyenkor?ORBÁNNÉ Tulajdonképpen semmi különöset.PAULA Szégyelled?ORBÁNNÉ Nem szégyellem. Odadugta az arcát.PAULA Hová?ORBÁNNÉ A két mellem közé.PAULA És?ORBÁNNÉ És ott ringatta magát, és dúdolt.PAULA Mit dúdolt?ORBÁNNÉ Semmit. Csak beledúdolt.PAULA A disznó. És te tűrted?ORBÁNNÉ Nem tudtam ellenállni.PAULA És amikor férjhez mentél, mi történt?ORBÁNNÉ Mi történt volna?PAULA Szakítottatok?ORBÁNNÉ Vele nem lehet szakítani. Eljött hozzánk vacsorára. Szegény Bélám imádta, ő pedig minden föllépésére küldött egy páholyt.PAULA A férjed is szerette a zenét?ORBÁNNÉ Ő mindent megtett a kedvemért. Vett egy zacskó cukrot, és amikor fölment a függöny, megpróbált értelmes arcot vágni. Igaz, mindig a nagy áriáknál zörgött a papirossal, amitől dühbe jöttem, és rásziszegtem: "Mit zörgeti azt a büdös zacskót, egyetlenem?!"PAULA Direkt zörgette?ORBÁNNÉ Dehogy direkt.PAULA És nem sejtett semmit?ORBÁNNÉ Azt nem lehetett tudni. Viktort tisztelte, engem szeretett, soha meg se mukkant...PAULA És te?ORBÁNNÉ Én a férjemet szerettem.PAULA Nem Viktort?ORBÁNNÉ Minek erről beszélni?PAULA Mert különben nem bírom elmondani.ORBÁNNÉ Nem Viktort.PAULA Se lánykorodban, se asszonykorodban?ORBÁNNÉ Soha.PAULA De nem bírtál neki nemet mondani?ORBÁNNÉ Csak aki kérdez, annak lehet nemet mondani. De neki nincsenek szavai. Ő vörös lesz, aztán elkezd nyúlkálni, és mintha nem is két keze lenne, hanem mint a polipnak, nyolc...PAULA Jól mondod. Így van. Velem is ezt csinálta.ORBÁNNÉ Mit csinált?PAULA Még most is libabőrös leszek!ORBÁNNÉ Mitől?PAULA Nem fogod elhinni... Fogdosott!ORBÁNNÉ Mikor?PAULA A taxiban.ORBÁNNÉ Midet?PAULA Úgy, ahogy mondtad; egyszerre nyolc kézzel, mindenemet.ORBÁNNÉ Szegénykém... És te mit csináltál?PAULA Hallgattam. Reszkettem. A sarokba húzódtam. Még így is folyton visszanézett a sofőr.ORBÁNNÉ Nem mondtál valamit a "Mesterdalnokok"-ról?PAULA Még a nevemet se tudtam volna megmondani.ORBÁNNÉ Mert ha a zenéről beszélnek neki, megvadul.PAULA Dehogy akartam én őt vadítani.ORBÁNNÉ Nyugodj meg, Paulám.PAULA Úgy érzem magam, mint akit egy kutya mindenütt összeharapott.ORBÁNNÉ Próbálj meg aludni.PAULA Félek, hogy rám tör. Nem merem a szememet lehunyni.ORBÁNNÉ Vegyél be altatót.PAULA És ne is beszéljünk többé róla.ORBÁNNÉ Ezt megígérem.PAULA A nevét se mondd ki.ORBÁNNÉ Nem mondom.PAULA Úgy félek, hogy a fogsoromat se merem kitenni.ORBÁNNÉ Hát ne tedd ki.PAULA Akkor meg nem tudok elaludni.ORBÁNNÉ Altatóval sem?PAULA Talán. Paula kimegy.ORBÁNNÉ Gizához szólva, most tör ki belőle a lefojtott idegesség. Gizám, te tévedsz. És nem elég, hogy tévedsz. Még bizonyítani is próbálod a tévedéseidet, amitől a fejembe szalad a vér. Kérlek, Gizám, mi nem apánkat vártuk azon a fényképen. Őt be se hívták pótsorozásra, mert már a háború elején alkalmatlannak nyilvánították az asztmája miatt. De tegyük fel, hogy én tévedek, és tegyük fel, hogy neked van igazad, és tegyük fel, hogy mégis apánkra vártunk, akkor pedig az a kép nem 1918-ban, hanem 1919-ben készült, és akkor jobb, ha nem is gondolunk rá. Szegény drágám! Milyen szépen élt. És milyen csúnyán halt meg. Ha eszembe jut az a nap, még most is ökölbe szorul a kezem.GIZA Csönd van. Csak a szökőkút csobog. Elővettem a leveleidet. Az utolsó olyan dúlt és zaklatott, hogy inkább a régiekben lapozgatok. Milyen közel voltunk. Milyen egyformán éreztünk. De a távolság megtette a magáét. Olvasom, amit drága apánk haláláról írsz. Elfelejtetted, kik ölték meg? Tudom, ez nem levéltéma; de azért bátran írhattad volna, hogy szépen élt, és szépen is halt meg. Te voltál a Liebling, neked nem szabad felejtened. Hiszek Istenben, az ő elrendelésében, abban, hogy születésünktől fogva magunkban hordunk egy végzetet, de attól félek, hogy te most nem a saját csillagod felé botladozol, hanem valamilyen ismeretlen és kiszámíthatatlan sors felé. Ha rémeket látok, ne hallgass rám. Béna vénasszony vagyok, aki hattyúkkal társalog. Talán már nem tudok jól magyarul.Vége az első résznek Második részOrbánné és Ilus van a színen. Ilus már javában veszekszik az anyjával.ILUS Ezt az anyu határozottan állítja?ORBÁNNÉ Nemcsak állítom, hanem meg is esküszöm rá.ILUS Hogy Gizától jött ez a bizonyos ruha?ORBÁNNÉ esküre emelt kézzel. Egy csukott nyakú, fekete selyemruha, Isten engem úgy segéljen!ILUS Akkor viszont én, ugyebár, hazudok.ORBÁNNÉ Ilyesmit az édeslányommal kapcsolatban sose mondtam. Te, fiam, legföljebb nem mondasz igazat.ILUS Meg fogok őrülni. Ahogy az anyus a szavakat kiforgatja, a tényeket pedig csűri-csavarja, abba normális embernek bele kell bolondulnia.ORBÁNNÉ Nem tudom, milyen tényekről szavalsz, fiam. Mert azt a tényt, hogy milyen ruha volt rajtam a koncerten, kizárólag csak én tudhatom.ILUS Igazán? Hát akkor hallgasson ide az anyus! A nemzetközi magfizikus-kongresszus tegnap ért véget, és este volt a Gellértben a búcsúvacsora. Így ültünk: egy kanadai tanár a feleségével, egy oxfordi és egy Svédországban tanító angol tudós, szintén a feleségével, őmellette én, és énmellettem Szabó adjunktus, a felesége nélkül, pedig a felesége szintén fizikus, aki fel is szólalt a kongresszuson. A külföldiek érdeklődtek, miért nem jött el Szabóné a búcsúvacsorára, és akkor nekem, a Tudományos Akadémia hivatalos, négynyelvű tolmácsának végig kellett hallgatnom és angolra kellett fordítanom Szabó adjunktus tréfás magyarázatát. Ezek a Szabóék ugyanis, ha a mama nem tudná, egy nagyon tágas és otthonos, zöldövezeti lakásban laknak, ahol a társbérlőtől igen ízletes és jutányos kosztot is kapnak. Sajnos, a szép lakásnak szépséghibái is vannak. Az adjunktus macskáját például a társbérlő úgy átszoktatta a saját lakrészébe, hogy már csak piszkolás céljából jár haza.ORBÁNNÉ Piszok, féltékeny banda! Elajándékozták a macskájukat! Inkább másnak adták, csak nekem ne legyen.ILUS Továbbá, hogy a társbérlő az adjunktus feleségének türkizkék estélyi ruháját kiakasztja a szekrényből, fölveszi, és szó nélkül, vörösborral leöntve, visszaakasztja a szekrénybe, amiért is az adjunktus felesége, őszinte sajnálatára, nem tud részt venni a magfizikus-kongresszus búcsúvacsoráján. És ezt nekem, elkékülve a dühtől, mint a Tudományos Akadémia hivatalos, négynyelvű tolmácsának, szemrebbenés nélkül angolra kell fordítanom. Szeretném tudni, hogy mit csinált volna az anyus?ORBÁNNÉ Hogy én mit csináltam volna? Én azt mondtam volna: "Hölgyeim és uraim, egy perc türelmet kérek. Mindjárt mutatok valamit!" Erélyes, gyors léptekkel kisiet, visszajön, s diadalmasan hozza a Lizától kapott fekete csipkeruhát. Tessék! Ezt megnézhetik az összes fizikusok! Csukott nyakú, fekete selyemruha. Sehol egy folt, sehol egy pecsét! Mint egy zászlót, lóbálja a ruhaakasztón lógó ruhát. Ezt hordom én, ha koncertre megyek.ILUS Igazán? Nem is volna rossz. Kisiet. De ha megengedi az anyus, én is mutatok magának valamit. Eltűnik, visszajön, az adjunktusnő türkizkék estélyi ruháját lobogtatva, melyen nagy folt éktelenkedik. Tessék! Ezen sincs folt? Ezen sincs pecsét? És ezt a mama viselte, erre Szabó adjunktus a tanúm!ORBÁNNÉ Ha csak tanú kell, nekem is van tanúm. Átnyávog Egérkének. Azt pedig már csak egészen mellékesen mondom, hogy húsz éve, amióta egyszer kiütést kaptam tőle, nem ittam egy korty vörösbort.EGÉRKE lábujjhegyen belép. Orbánné és Ilus egyszerre emelik a fejük fölé a két ruhát.ORBÁNNÉ kedves, nyugodt, behízelgő hangon. Jó, hogy itt vagy, Egérke. Ilus lányom jött fel, és arra kíváncsi, hogy melyik ruhát viseltem Csermlényi Viktor hangversenyén? ...Ezt vagy azt?EGÉRKE rémülten nézi a ruhákat, nem mer válaszolni.ORBÁNNÉ Mitől félsz? Csak bátran. Mutass rá. Ki vele!EGÉRKE reszkető kézzel a fekete ruhára mutat. Rémülten. Ezt! Kirohan.ILUS metsző gúnnyal. Úgy látszik, ezen a világon mindenki hazudik, kizárólag az anyusnak van igaza! Hát tessék, legyen boldog ezzel a vén csepűrágóval. De ha ez így megy tovább, és még egyszer ilyen helyzetbe hoz, akkor én leülök, és mindent megírok Giza néninek. Földhöz vágja a ruhát, elsiet.ORBÁNNÉ Írjál csak neki! Te árulkodó vipera!GIZA Múlnak a napok, és nem kapok hírt, és nem tudok rólad semmit. Pedig mi mindig tudtuk egymásról, mit csinálunk, ahogy a jobb kéz tudja, mit csinál a bal... Gyötör a nyugtalanság. Még sohasem éreztem ilyen tehernek a bénaságomat. A legszívesebben fölkelnék, elindulnék, és hazarepülnék, hogy lássalak... Csak vigyázz, vigyázz... vigyázz!EGÉRKE beoson, és a rivaldához lép. Bocsásson meg nekem, asszonyom, hogy ismeretlenül molesztálom. De a Giza név énbennem olyan tiszteletet keltő, hogy csak hosszas tépelődés után mertem tollat ragadni. Én csak egy boldogtalan teremtés vagyok. Almási Mihályné, akit Nagykanizsán Szilveszter éjszakáján lökött ki az utcára az ura, mert megunt. Erzsike szomszédságában lakom, csak egy rabicfal választ el tőle, amin minden szó áthallatszik. Ha valamelyikünknek szüksége van a másikra, kopog. Elalvás előtt Erzsike meg szokta kérdezni: "Nem sírsz, Egérke?" Én, válasz helyett, legtöbbször csak nyávogok egyet, mert a megtévesztésig tudom utánozni az adjunktusék macskáját.Nem szeretnék önnek ijedtséget okozni, de kihez fordulhatnék? Erzsike valósággal isteníti önt, példaképének tartja, mint ahogy én is őt, hiszen mindent neki köszönhetek. Az uram, akit azóta kitettek a vasúttól, a testi ruhaneműmet is csak a válás kimondása után adta ki. Erzsike segített rajtam, amit sohase felejtek el neki. Úgy tessék elképzelni, mintha együtt laknánk, hiszen másfél év alatt minden nyikorgásról, roppanásról megtanultam, mit jelent. Négy-öt nap óta Erzsike járkálni kezdett. Tízperceket, negyedórákat járkált, föl, le, föl, le. Időnként megállt, mintha eszébe jutott volna valami, aztán tovább sétált. Én persze nem tudhattam, mi jutott eszébe, de a lelkiállapotot ismerem. Az uram olyan ember volt, hogy egyszer megfogta a jobb karomat, odaszorította a tenyeremet az ajtófélfához, és teljes erejével rácsapta az ajtót. Hét helyen törtek el az ujjaim, ha sokáig írok vagy gépelek, ma is teljesen hideg lesz, és elhal a kezem. Ezért a vállalatnál egy svájci könyvelőgéphez ültettek, amin csak érinteni kell a billentyűket. Erzsike ma is sokat járkált, aztán átszólt, hogy öltözzek. Együtt szoktunk bevásárolni a csütörtöki vacsorához, amikor egy világhírű énekes jár Erzsikéhez vendégségbe. Egyszer megcsípte az orromat, nagyszerű ember. Feltűnt, hogy a szerdai bevásárlás se a szokott mederben folyt le. Nem tudom, van-e róla tudomása, hogy Erzsike a pasaréti hentesek réme. Nem akarok kitérni a részletekre, mert tudom, hogy ön milyen kifinomult gondolkodású. Ma azonban nem ismertem rá Erzsikére. Meg se nézte a tyúkot. Ezt látva, a hentes, aki gyűlöli Erzsikét, a legzsírosabb karajt emelte le a kampóról, de ezt se kifogásolta. Még én mondtam: "Nem kövér egy kicsit?" Erzsike csak legyintett. "Így is túl jó neki" - mondta.ORBÁNNÉ a telefonba. Ezalatt Egérke mozdulatlanul vár. Egy táviratot szeretnék föladni: "Lábam megdagadt, nem tudtam bevásárolni, vacsora elmarad."EGÉRKE Erzsike lábán, amennyire emlékszem, nem volt észrevehető dagadás. Ebből az következik, hogy a lemondásnak valami más oka van, talán ugyanaz, mint a napok óta tartó járkálásnak. Szíves elnézését kérem. A kezem elfáradt, levelemet egy későbbi időpontban folytatom. Mozdulatlanul ott marad a színen.ORBÁNNÉ telefonál. Itt Orbán Béláné. Egy fél órával ezelőtt föladtam egy sürgönyt Csermlényi Viktornak, Budapest, Balzac utca 20. Ezt most töröltetni szeretném. Hogy tetszik érteni? Ez nagyon nagy baj volna. Nem lehetne valahogy utolérni? Hát kihez fordulhatnék? Újra telefonál. Itt Orbán Béláné. Egy fél órával ezelőtt föladtam egy sürgönyt Csermlényi Viktornak, Budapest, Balzac utca 20. Ezt most töröltetni szeretném. Nem értem. A kisasszony, aki felvette, azt mondta, hogy önhöz forduljak. Micsoda beszéd ez? Muszáj. Mindent el kell követni. Ez a legnagyobb disznóság, kérem. Fel fogom jelenteni a postát. Jól van. Köszönöm. Újra telefonál. Itt Orbán Béláné. Egy fél órával ezelőtt föladtam egy sürgönyt Csermlényi Viktornak, Balzac utca 20. Ez már az ötödik szám, amit fölhívatnak velem. Nem szabad, hogy megkapja. Életkérdés, amiből tragédia lehet. Mint ember az emberhez, fordulok önhöz. Hát persze hogy tudom a szöveget: "Lábam megdagadt, nem tudtam bevásárolni, vacsora elmarad." Mit tetszik mondani? Nem vicc. Véresen komoly. Elvtársam, egy ember életéről van szó! Igazán? Hát ez nagyszerű. Köszönöm. Én mindig tudtam, hogy a magyar posta milyen nagyszerű intézmény. Még egyszer köszönöm. Bármikor, ha viszonozni tudom, a rendelkezésére állok. Orbán Béláné, Csatárka utca. Nagyon szépen köszönöm.EGÉRKE Asszonyom, legyen erős! Sajnos, volt alkalmam kitapasztalni az elmezavar legkülönbözőbb változatait. Az uram, mielőtt eltávolították a vasút kötelékéből, a jegylyukasztóval támadta meg egy ittas kollégáját, és több helyen kilyukasztotta a fülét. Most munkaterápiás eljárással gyógykezelik erdőirtáson, ami természetének a legjobban megfelel. Nem akarom önt megrémíteni, de mintha az én imádott Erzsikémnek is meg akarna zavarodni az idegrendszere. Bár tévednék. Tegnap (azóta nem volt időm befejezni ezt a levelet) Erzsike nagyban készült a csütörtöki vacsorára. Én, szokás szerint, segédkeztem neki. Ötven fánkot sütöttünk. Fél nyolckor Erzsike bement átöltözni, ami szintén így szokott történni. Pont nyolckor, szokás szerint, leszűrtem a tyúklevest, kihalásztam belőle a májat, amelyet egy kis külön levessel külön kis lábosba raktam. Ez a nagy művész él-hal a csirkemájért... Megszólal a telefon.ORBÁNNÉ telefonál. Viktor? Maga az? Növekvő ingerültséggel. Nyolc óra, és maga még otthon van? Ezekből a fánkokból, amelyekre most öröm ránézni, tíz perc múlva töpörtyű lesz... Pamutipar? Micsoda Pamutipar? Ja úgy. Ezek szerint magának a Pamutipar kórusa fontosabb. Köszönöm.EGÉRKE És azután elszabadult a pokol. Erzsike égő szemmel, reszkető szájjal, halotthalványan rontott a konyhába. Nem szólt semmit, csak fölkapta a nagy porcelántálat, lábával berúgta a fürdőszobaajtót, és az összes fánkot, ötven darabot, belezúdította a klozettba. Aztán meghúzta a vizet, és miközben a fánkok ott ugráltak a vízsugárban, ő a kagyló fölé hajolt, és haragtól izzó hangon beleüvöltötte: "Dögölj meg, vén disznó! Dögölj meg, vén disznó" - egészen addig, amíg az utolsó fánk is el nem tűnt. Akkor visszarohant a tyúklevesért. Ezt azonban, bár nem vagyok erőszakos természetű, sikerült megmentenem. Csak akkor vett észre.ORBÁNNÉ Mit bámulsz. Ne állj itt! Öltözz fel, menj le az utcára, és feküdj le az első férfinak, te hülye!EGÉRKE "Feküdj le a legelső férfinak, te hülye." Ezt kellett megérnem, akinek, kell-e mondanom, másfél év alatt egyetlen férfi látogatója se volt. Asszonyom, mentsük meg ezt a drága lényt, akinek én, mint életem megmentőjének, örök és forró hálával tartozom. Kioson a színpadról.ORBÁNNÉ erőltetetten vidám hangon. Gizám, ez fantasztikus. Te, akit egy szilánk húsz évvel ezelőtt úgyszólván teljes magányra ítélt, jobban keresztüllátsz egy emberen, akit még csak nem is ismersz, mint én, aki nap nap után együtt vagyok vele. Milyen igazad volt! Az a hangverseny kinyitotta a szemem. Őnagysága úgy hazudik, mintha könyvből olvasna. Hogy jöttem rá? Figyelj ide! A koncert után azzal próbálta szédíteni Viktort, hogy az ő ura "zeneesztéta" Kanadában. Húsz másodpercig én is elhittem. De aztán kezdtek eszembe jutni a dolgok. Az ostrom. A pince. Kausz doktor fúrószéke, amiben egész nap benne ült. Azt hitte, az oroszok azért csinálták a háborút, hogy az ő rozzant fúrószékét hazavigyék a Kremlbe! Na, de más is eszembe jutott. Minekünk úgyszólván nem volt élelmiszerünk az óvóhelyen, ahol Paula megkínált egy kis ételmaradékkal, ami különben rábüdösödött volna, mert az én szegény jó, élhetetlen uram összesen néhány tetanuszt és ötszáz Ultraszeptilt hozott magával a Janitsáry-patikából. No de épp, amikor az Ultraszeptilnek kezdett felmenni az ára, nyoma is veszett, és biztos, hogy nem a zeneesztéta lopta el. Ha mutatsz nekem egy zeneesztétát, aki egy felirat nélküli üvegben megszimatolja az Ultraszeptilt, akkor én leveszem előtte a kalapomat. De ez még nem minden. Azt is megpróbálta nekem bebeszélni, hogy nem ő kezdett ki Viktorral, hanem Viktor vele. Viktor, akit dinamittal se lehetne lerobbantani rólam! Állítólag megtámadta, és úgy összefogdosta a taxiban, hogy még a sofőr is minduntalan hátranézett... Most szólj hozzá. Ez ő! Akiért megőrülnek a férfiak... Miss Arizona, az ő epeköves, aortatágulásos, műfogsoros szekszepiljével. Szétvet a düh! De azért tudok vigyázni. Légy nyugodt, drága Gizám. Mindennap ott ülök vele öttől hétig a Nárciszban, mosolygok, megcsodálom az új ruháját, és zenéről csevegek. Még csak az hiányzik, hogy azt higgye féltékeny vagyok. Egyébként nem az én memóriám hagy ki, hanem a tied! Lehet, hogy azon a bizonyos fényképen szegény apánkra vártunk, vagyis a kocsijára, Szolnokról jövet. De úgy látszik, megfeledkezel Szántó doktorról. Pedig őt azért vitték el Létáról, mert a vörösök szétverése után egy csomó sebesültet a padlásán rejtegetett. A mi szegény jó drágánk az ő vita- és sakkpartnerének kiszabadítására ment be Szolnokra, ahol a különítményesek parancsnoka levörösbérencezte, és aztán egy csomó lézengő szeme láttára fölpofozta. Ő pedig hazajött, lement a pincébe, és főbe lőtte magát.A Nárciszban. Orbánné egyedül ül és vár. Aztán odainti a pincért.ORBÁNNÉ Kérek még egy duplát.PINCÉR odaáll az asztal mellé. Asszonyom! Nem inna egyszer egy csésze teát? Ma mindenki kávézik. De mi az a kávé? Az ember megissza, és vége. Egy csésze tea: az szertartás. Az ember eljátszik vele, megkóstolja, azzal is telik az idő.ORBÁNNÉ idegesen az órájára néz, aztán a pincérhez fordul. Magánál hány óra, Ferikém?PINCÉR Fél hét... Milyen türelmes maga, asszonyom.ORBÁNNÉ Mit csináljak, ha ilyen pontatlan barátnőm van? Ő különben sohasem késik ok nélkül. Mindig közbejön neki valami.PINCÉR Mostanában.ORBÁNNÉ Mostanában?PINCÉR Nekem az nagyon tud fájni, ha egy régi vendég hűtlen lesz hozzánk. Tetszik még emlékezni arra a kis szőke kávéfőző lányra? Elsején áthelyezték Budára. A napokban visszajött a fehér köpenyéért, és azt mesélte, hogy Paula nagysád, úgy látszik, fogott magának valakit. Mindennap ott ülnek, egy bokszban összebújva.ORBÁNNÉ döbbenten. Ez lehetetlen.PINCÉR Hát én se nagyon akartam elhinni. Mégiscsak furcsa, egy ilyen korú nő. Az én szememben ez már gusztustalan. Nincs igazam?ORBÁNNÉ De igaza van. Ez már gusztustalan. Feláll, visszamegy a pamlaghoz, és már menet közben indulatosan magyaráz Gizának. És most hallgasd meg, hogy mi történt! Rögtön elrohantam Paulához. Biztos voltam benne, hogy jó helyen járok. Mint rendesen, a fogorvosnő nyitott ajtót. "Paulához?" - kérdezte barátságtalanul. Azt hazudtam, hogy fáj a fogam, amitől mindjárt barátságosabb lett. Egy perc múlva már Kausz doktor fúrószékében ültem, és csak egy szőttessel elfüggönyözött ajtó választott el Paula szobájától. Épp áthallatszott valami röfögésszerű hang, amely csak Viktortól eredhetett. A doktornő fúrni kezdett. Többször figyelmeztetett, hogy ne fordítsam el a fejem. A szavak nem hallatszottak át, részben a szőttes, részben a fúró zúgása miatt, de, úgy látszik, működik bennünk valami jelzőberendezés. Ismersz, Gizám! Rajtam sokáig nem látszik semmi. Nálam váratlanul jön a robbanás. El fogsz ítélni. Sajnos, elég erélyesen félrelöktem a doktornőt. Letéptem a szőttest, amit szintén sajnálok. Benyomtam az ajtót, és ahogy sejtettem, a legjobb pillanatban toppantam be. Nem állítom, Gizám, hogy nyugodt lettem volna, de ha nincs az a leveszöldség, talán meg tudtam volna zabolázni magam. Az asztalnál, lepedőnyi szalvétába csomagolt pocakjával, ott ült az a vén svindler, és kéjes hörgések és nyögések közepette nézte, ahogy Paula kimeri a levest. Nem ért meglepetés. Abba még nem kell belehalni, hogy egy nyugdíjas operaénekes tyúklevest eszik. De amikor azt látom, hogy ez a nő, akit istenítettem, hetek, sőt, hónapok munkájával kiszedte belőlem legféltettebb titkaimat, akkor elvesztettem a fejemet. Tudnod kell, Gizám, hogy Viktor szűrve szereti a levest. Úgy szereti, hogy egy kislábosban félre legyen rakva a csirke mája, és egy tálon, szintén külön, a zöldség, a zúza meg a nyaka és a grízgaluskák. Amikor ezt a zöldségestálat megláttam, fölkaptam, és ráborítottam Paulára, aki sikoltott, és kirohant egy kis tapétaajtón, miközben potyogtak róla a grízgaluskák. Azóta, mind a mai napig, ezt a nőt nem láttam. Ismersz, Gizám. Mihelyt kiadtam a dühöm, lehiggadok. Merem állítani, hogy a következő percekben remekül viselkedtem: még te is elégedett lettél volna. Volt egy bizonyos helyzeti előnyöm, mégpedig az, hogy Viktor hirtelenében nem bírt a székből fölállni. Megvan az a csúnya szokása, hogy evés közben kilép a cipőjéből. Úgy látszik, elrúgta valamerre, és harisnyában szégyellt mutatkozni. Csak kereste a lábával, de nem találta. Én pedig fölényes nyugalommal, majdnem nyájasan azt mondtam neki: "Sajnálom, hogy Kauszné őnagysága nincs jelen. Önt azonban, kedves uram, a jövőben nem ismerem." Azt a lihegést, kapkodást látnod kellett volna. Azt mondta, hogy én félremagyarázom a helyzetet. Könyörgött, hogy hallgassam meg. "Én önt sajnálom - mondtam neki -, de kénytelen vagyok arra kérni, hogy a jövőben kíméljen meg a látogatásaitól." Erre ő azt mondta, hogy nem bír élni nélkülem, ez persze jólesett, de szerencsére nem szédültem meg. Emlékszem, még a kezemben tartottam a szőttest. Olyan nyugodt voltam, hogy összehajtogattam, letettem, az orvosnő szíves elnézését kértem, és emelt fővel kimentem.Orbánné a tükréhez lép, nézegeti magát. Aztán leveszi cipőjét, megtapogatja lábát, és megkönnyebbülve papucsot húz. Eközben feltűnik Giza.GIZA Járkálsz.ORBÁNNÉ Nem igaz.GIZA Föl vagy dúlva. Minden percben megváltoztatod az elhatározásodat.ORBÁNNÉ Ebből egy szó sem igaz.GIZA Néha úgy viselkedsz, hogy az már az idegbaj határát súrolja.ORBÁNNÉ Honnan veszed ezt? Besúgóid vannak?GIZA Besúgónak elég a te leveleid összevisszasága.ORBÁNNÉ Ilyen vagyok, Gizám. Belőlem hiányzik a te nyugalmad, céltudatosságod. Húszéves koromban is kapkodtam.GIZA Volt időd lehiggadni. Te már elmúltál húszéves, Erzsi.ORBÁNNÉ Ezt mire mondod, kérlek?GIZA Semmire.ORBÁNNÉ A megjegyzésednek volt valami éle.GIZA Milyen éle?ORBÁNNÉ Azt szeretném tudni.GIZA Rendben van. Légy szíves, válaszolj őszintén: beleszerettél-e abba a csepűrágóba?ORBÁNNÉ Ezt visszautasítom.GIZA Mit?ORBÁNNÉ Ilyen hangon nem lehet egy világhírű művészről beszélni.GIZA Ne lovagolj a hangomon. Igen vagy nem?ORBÁNNÉ Nem.GIZA Sajnos, ezt nehéz elhinni.ORBÁNNÉ Tudod, hogy nem szoktam hazudni.GIZA Erről nem vagyok meggyőződve.ORBÁNNÉ Rajtakaptál már engem hazugságon?GIZA Hagyjuk ezt most.ORBÁNNÉ Ne hagyjuk! Ünnepélyesen kijelentem, hogy nem vagyok szerelmes Csermlényibe. Borzadok tőle. Sőt, utálom. Az egész lénye idegen tőlem, mert mohó, önző, immorális. Mint egy vadállat.GIZA Az előbb, amikor szörnyetegnek neveztem, megsértődtél.ORBÁNNÉ Hogy szörnyeteg és vadállat, az kettő.GIZA Mi a különbség?ORBÁNNÉ Van különbség.GIZA Ne ezt vitassuk. Ha már a legjobb barátnődben is csalódtál, ettől az embertől pedig szabadulni akarsz, akkor mért nem teszed meg, amire kérlek?ORBÁNNÉ Mert engem ide ezer és egy szál köt.GIZA Mik azok a szálak?ORBÁNNÉ Ezer és egy.GIZA Paula nem. Viktor sem. Egérke meg a lányod. Ezek is nagyon vékony szálak.ORBÁNNÉ Sok vékony szál együtt egy erős.GIZA Vagyis, mégiscsak nekem van igazam.ORBÁNNÉ Miben, édesem?GIZA Abban, édesem, hogy te halálosan szereted Csermlényi Viktort, de a barátnőd, akire olyan büszke voltál, elcsavarta a fejét. Mindenki elhagyott, és te kétségbe vagy esve.ORBÁNNÉ Erre a lázálomra már nem is felelek. Viktor a múlt csütörtökön itt vacsorázott, a legjobb hangulatban, ennél az asztalnál, ahol most ülök.GIZA Mi volt a vacsora?ORBÁNNÉ A szokásos, és utána fánk.GIZA Megette?ORBÁNNÉ Azt hittem, marad másnapra az adjunktuséknak, de az utolsó szemig mind megette a fánkot.GIZA Erzsi.ORBÁNNÉ Mit akarsz?GIZA Megmondtam.ORBÁNNÉ Tavaly se kaptam útlevelet.GIZA Most Misitől veszi a műanyag szálat a magyar állam. A múltkor egy miniszterhelyettes telefonált. Három nap alatt kaphatsz útlevelet.ORBÁNNÉ Nem bírok elmenni.GIZA Együtt élhetnénk.ORBÁNNÉ Tudom.GIZA És mindened meglesz.ORBÁNNÉ Elhiszem.GIZA Egy józan érvet mondj. Egy elfogadható magyarázatot.ORBÁNNÉ Mióta beszélünk?GIZA Tudod, hogy nem számít.ORBÁNNÉ De én várok egy telefont.GIZA Milyen telefont?ORBÁNNÉ Egérkének egy sürgős kalaprendelése.GIZA Hát gondold meg végre az állapotodat. Mi vagy te ott? Cseléd?ORBÁNNÉ Inkább ott legyek cseléd, tenálad?GIZA Most nem szépen beszélünk egymással.ORBÁNNÉ Bocsáss meg, Gizám.GIZA Én vagyok a hibás. Nagyon ideges vagyok.ORBÁNNÉ Miattam ne légy.GIZA Nem is temiattad.ORBÁNNÉ Csak nem rosszabbodott az állapotod?GIZA Tudod, kicsoda Rauschenigg professzor?ORBÁNNÉ Az orvosod.GIZA Frankfurtban, az ő vezetése alatt, megnyílt egy szanatórium, amilyen nincs még egy a világon. Nem is a felső tízezernek, hanem a felső ötszáznak. Vasárnap Misiékkel elmentünk megnézni.ORBÁNNÉ Csak nem akar megoperálni? Neked el van roncsolva a főideged.GIZA Rauschenigg azt mondta, próbáljuk meg.ORBÁNNÉ Lusztig bácsi viszont azt mondta, hogy erre nincs segítség.GIZA Rauschenigget hívták Sztálinhoz.ORBÁNNÉ Te kinek hiszel?GIZA Ő a ház barátja. Itt kapcsolatok vannak. Mindenki figyeli, mit csinál a másik: van, amikor a spórolás a jó modor, van, amikor a pénzkidobás. Ilyenkor nem lehet nemet mondani.ORBÁNNÉ Ne hallgass senkire. Azt tedd, ami neked a legjobb.GIZA Nekem az a legjobb, ha idejössz.ORBÁNNÉ Ne kérd ezt tőlem.GIZA Még sose kértem tőled semmit.ORBÁNNÉ Azt hiszed, hogy szükséged van rám, de csalódnál bennem.GIZA Mi mindig megértettük egymást.ORBÁNNÉ Ez akkor volt, Gizám. Most már vannak pontok, ahol nem találkozunk.GIZA Mondj ilyen pontot.ORBÁNNÉ Apa.GIZA Ez nem telefontéma.ORBÁNNÉ Apát véresre pofozták a különítményesek, Gizám.GIZA Ez nem telefontéma.ORBÁNNÉ Azt, hogy a vörösök lőtték le, csak kitaláltuk, mert különben nem kapott volna annak idején nyugdíjat a mama.GIZA A saját érdekedben, kérlek, hagyd abba.ORBÁNNÉ Apánk mint mártír van leírva egy könyvben.GIZA Miféle könyvben?ORBÁNNÉ "A fehérterror rémtettei Jász-Nagykun-Szolnok vármegyében." Létai csak ő volt, és dr. Szántó Miklós.GIZA A könyvekben nem lehet hazudni?ORBÁNNÉ Mi hazudtunk. És te elhitted, amit kitaláltunk.GIZA És ha így van? Ha megverték? Mit kaptál érte? Szóba állt veled valaki?ORBÁNNÉ Senki.GIZA Hát akkor mit akarsz? Apánk emlékét akarod őrizni otthon?ORBÁNNÉ Itt akarok felfordulni, Gizám.GIZA Nem értjük egymást.ORBÁNNÉ Nem nagyon.GIZA Hát mit csináljunk?ORBÁNNÉ Nem tudom.GIZA Isten veled, Erzsi.ORBÁNNÉ Isten veled. Maga elé mered, aztán kirobban belőle a vallomás. Most már elárulom: Viktor jött Szolnokról. Őt vártam azon a képen, őneki örültem, őfelé rohantam. Azon az estén lettem az övé. Bevallom, hogy azóta viszonyom volt vele. Létán is, Pesten is, lánykoromban is, asszonykoromban is, egészen addig, míg szegény jó Bélámat le nem hozták a műtőből. De amikor az ágyon fölébredt az altatásból, és első pillantásával engem keresett, akkor bőgni kezdtem. Többé nem engedtem magamhoz nyúlni. De még mindig őt szeretem, és nem éltem volna túl az elvesztését. Az ölelések helyét a vacsorák foglalták el. Rondán evett, mint egy fuldokló, de az én főztömet ette... Még a bevásárlásban is volt valami öröm: fogni azt a húst, a zöldséget, amit megeszik. Hülyeségeket írok, de ilyen hülyén szerettem. A nagy hasát is szerettem. A nevét is szerettem, sőt, nemcsak a Viktort, hanem minden szót, amely Viktorra emlékeztetett. A háborúban talán csak azért drukkoltam az angoloknak, mert Churchill V betűt mutatott a németeknek. Most azt kérdezed, ha ilyen őrülten szeretted, hogy tudtad ezt még saját magad előtt is letagadni? Ne kérdezd. Le tudtam tagadni, illetve csak a mai napig tudtam letagadni.GIZA Néha megrémülök tőled. Mi vagyunk az a két nővér, akinek nincs a másik előtt titka? És mit rejtegetsz te még magadban, amiről nem tudok? De inkább nem kérdezek semmit, nehogy még jobban fölszakítsam a régi sebeket. Talán így volt jó, hogy végül mégiscsak elmondtad, ami belőled kikívánkozott. Talán most megnyugodtál. Talán megkönnyebbültél. Talán ez volt az ára, hogy ettől az emléktől megszabadulj.ORBÁNNÉ Jól mondod, Gizám. Befejeztem, vége. Ezt a szót: Viktor, most hallod tőlem utoljára. Holnap már én se fogok emlékezni rá. Feküdj le, drága. Aludj jól. Mohón a telefonhoz lép. Te vagy az, drága Ádika? Viktorral szeretnék beszélni. Ki nincs otthon? Hogyhogy nincs otthon? Ilyenkor a te fiad emberemlékezet óta otthon szokott lenni. Hát jó. Majd fölhívom később. Leteszi a kagylót, dühöng. Letagadta. Ez a vén dög attól fél, hogy ha még egyszer beszélek vele... Hát csak azért is beszélni fogok vele! Újra telefonál, elváltoztatott, kislányos hangon. Kezit csókolom. Én Fodor Panni vagyok, a Pamutipar gyermekkórusától, és a művész bácsival szeretnék beszélni, mert nagyon fáj a torkom. Nincs otthon? Leteszi a kagylót, a saját hangján ismétli. Nincs otthon. Na, megállj! Átkiabál Egérkének. Egérke! Gyere át! Szünet. Talán megismerte a hangom.EGÉRKE gyanútlanul belép, barátságosan nyávog egyet.ORBÁNNÉ Most nem érek rá. Átadja a telefont. Ne ijedezz. Neked csak annyit kell mondanod: kérem szépen Csermlényi Viktor művész urat a telefonhoz. Ővele már én fogok beszélni.EGÉRKE Jaj, istenem. Nem is tudom, hogy kell a művész urat megszólítani.ORBÁNNÉ Kuss. Mondtam, hogy ővele már én fogok beszélni. Gyerünk!EGÉRKE félénken. Halló... Kérem szépen Csermlényi művész urat a telefonhoz... Igenis... Igenis... Igenis, kérem, át fogom adni. Leteszi a kagylót.ORBÁNNÉ Mi az? Ne tedd le.EGÉRKE De hát a művész úr nincs otthon, a művész úr mamája pedig azt üzeni Erzsikének, hogy ne tessék többet elváltoztatott hangon telefonálni, mert ő úgyis megismeri.ORBÁNNÉ tehetetlenül a székbe roskad, Egérke kisurran. Tudtam, hogy hazudik. Viktor ilyen időben, az ő légszomjával, nem megy el hazulról. Én pedig, azt te tudod, Gizám, a legjobban, semmit se gyűlölök úgy, mint a hazugságot. Elindultam a Balzac utcába. Ott laknak, egy magasföldszintes házban, mely azonban olyan alacsony fekvésű, hogy a túlsó járdáról, lábujjhegyre ágaskodva, be lehet kukucskálni. Végre láthattam őt. Alsónadrágra vetkezetten feküdt a pamlagon, és egy parányi ventillátorral hűtőzködött. Már rég nem láttam levetkőzve. Azóta még jobban meghízott. Meg se próbálok objektív lenni, mert akkor azt kellene mondanom, hogy úgy feküdt ott, mint egy nagyobb méretű hússzállítmány. De én olyannak láttam, mint egy görög istent! És bennem egyszerre úgy megfájdult minden, hogy alig bírtam a sírást visszatartani. Körülbelül egy fél órát vártam, hátha Viktor az ablakhoz jön, s inthetek neki. Sajnos, nem mozdult. Szerencsére épp a lakással átellenben fölfedeztem egy nyilvános telefont. Bementem, tárcsáztam. Amikor láttam, hogy az anyja indult a telefonhoz, visszaakasztottam a hallgatót. Ismersz, Gizám, milyen szívós tudok lenni. Ott maradtam a fülkében. Nem tudom, meddig vártam, de végre megmozdult Cs. Bruckner Adelaida, fölkelt, átment a szobán, és egy tapétaajtón, mely alkalmasint a vécébe nyílt, eltűnt. Rögtön tárcsáztam, de képzeld, az a bestia még a vécéből is kirohant. Megint letettem a kagylót. Még egy utolsó kísérletet tettem. Előbb integetéssel próbáltam Viktor figyelmét felkelteni, aztán fütyölgetni kezdtem, de hiába. Még egy félórát álltam ott. Előbb Viktor szobájában, aztán a másikban aludt ki a villany. Mégse bírtam hazamenni. A sötét szobába bámultam - ahol már a kis ventillátor se búgott - egészen kapuzárásig. A házmester szúrósan fixírozott, erre az utolsó busszal hazajöttem.Amikor a szobámba léptem, körülnéztem. Te érezhetted így magad, amikor Misi levitt a családi kriptába. Csakhogy én élve vagyok idezárva. Ott a telefon, és nincs, akit felhívhatnék. Lent az utca, és nincs hová menjek... Leroskadtam az ágyra. Paulát próbáltam láb alól eltenni különféle halálnemekkel. Egyszer felrobbant a kezében egy villanykörte, csak egy nagy vérfolt maradt a helyén. Orbánné pillanatnyi csönd után hirtelen fölpattan, fésülködik, sietve kifesti magát. Cipőt akar fölvenni, de hiába erőlködik, dagadt lábára nem megy rá a cipő. Dühösen belenyugszik, és fél lábán papuccsal indul el. Túloldalt, botjára támaszkodva, feltűnik Cs. Bruckner Adelaida.ADELAIDA Kihez jössz? Fogadni mernék, hogy nem hozzám. Régebben legalább meglátogattál néha; most meg itt ólálkodsz éjszaka az ablakunk előtt. Mi történt veled?ORBÁNNÉ Viktorral szeretnék beszélni, Ádika.ADELAIDA Tudtommal te szakítottál vele.ORBÁNNÉ Épp azért.ADELAIDA Ha nem tudnád, ki kellett hívnom a körzeti orvost. Egyik injekciót kapta a másik után. Most, amikor végre megnyugodott, nem engedem őt újra felizgatni.ORBÁNNÉ Nem fogom fölizgatni, Ádika.ADELAIDA Én nagyon meg vagyok elégedve a fejleményekkel.ORBÁNNÉ Miféle fejleményekkel?ADELAIDA Kérlek, fiacskám, ne gyere közelebb. Félek a bacilusoktól. Egész életében te voltál a fiam rossz szelleme. Sajnos, ő olyan, mint egy gyerek, nem tud a kínálásnak ellenállni.ORBÁNNÉ Ez tévedés. Én sohasem kínáltam, Ádika!ADELAIDA Minden csütörtökön megtömted, mint egy libát, pedig egy dekát sem szabadna híznia. És azok az éjszakai telefonok, amikor aludnia kellett volna! Ne akarj vele beszélni, fiacskám. Az elhatározását úgyse másíthatod meg.ORBÁNNÉ Milyen elhatározását?ADELAIDA Ne gyere közelebb. Én csak egyet szeretnék tudni, fiacskám. Mit akarsz te tulajdonképpen Viktortól?ORBÁNNÉ Szeretem.ADELAIDA Őrült!ORBÁNNÉ Légy szíves, ne beszélj velem így, Ádika.ADELAIDA Hány éves vagy te voltaképpen, fiacskám?ORBÁNNÉ Hatvankettő leszek.ADELAIDA Hatvankettő leszel! Hatvankettő te csak szeretnél lenni, fiacskám. Mintha nem tudnám, mikor születtél. Cipő van a lábadon vagy papucs?ORBÁNNÉ Papucs van a lábamon.ADELAIDA Cipőt se tudsz húzni, de idejössz, hogy annak a szegény fiúnak megzavard a fejét... Ilyen voltál mindig. Izgalom, kavarodás, ez volt az életed!ORBÁNNÉ Csak tíz percig szeretnék vele beszélni, Ádika.ADELAIDA Ha igazán szereted Viktort, akkor most félre kell állnod az útjából.ORBÁNNÉ Csak öt percig.ADELAIDA Tönkre akarod tenni a boldogságát? Ne tégy úgy, mintha nem tudnád.ORBÁNNÉ Mit kellene tudnom?ADELAIDA Hát neked nem szóltak?ORBÁNNÉ Kik?ADELAIDA A fiatalok.ORBÁNNÉ Miről?ADELAIDA Hogy összeházasodnak.ORBÁNNÉ egy pillanatig szólni sem tud. De szóltak.ADELAIDA Lehet, hogy nem esik jól, amit mondok, de én nagyon elégedett vagyok. A barátnőd pont az ellentéted: egy nyugodt és nyugalmat árasztó asszony. Kérlek, ne gyere közelebb.ORBÁNNÉ Akkor is akarom.ADELAIDA Mit akarsz akkor is?ORBÁNNÉ Jogom van még egyszer Viktorral beszélni.ADELAIDA De nincs itthon.ORBÁNNÉ Hallom a zihálását.ADELAIDA Nem jól hallod.ORBÁNNÉ Megnézhetem?ADELAIDA Elmentek villany-hasmelegítőt venni.ORBÁNNÉ Bemehetek a szobájába?ADELAIDA Miért? Nem hiszel nekem?ORBÁNNÉ Szeretnék bemenni a szobájába.ADELAIDA magabiztosan a szoba felé mutat. Parancsolj, drágám.ORBÁNNÉ odanéz, de nem mozdul. Elhiszem. Szervusz.Fáradtan távozni készül.ADELAIDA Nem jól vagy?ORBÁNNÉ De jól vagyok.ADELAIDA Légszomj?ORBÁNNÉ Nincs semmi bajom.ADELAIDA Nekem ne add itt a bankot. Adok egy Nitromint.ORBÁNNÉ Az se kell.ADELAIDA Kaphatsz Glück-féle asztmacigarettát is.ORBÁNNÉ Nagyon kedves. De nincs szükségem semmire.ADELAIDA Látom, megsértődtél. Egy tele fiók orvosságom van.ORBÁNNÉ Én nem szedek gyógyszert. Nekem ugyanis nincs szervi bajom. Elindul. Amit útközben magában motyog, már Gizának szól. Ugyan, drágám. Viktor egy vén hólyag. Paula pedig még nála is üresebb; kifújt tojás. Csak nem képzeled, hogy én két ilyen senkiért, akikhez régóta semmi közöm, egy rossz percet csinálok magamnak? Kész nevetség, drágám. Folytatja útját Ilus lakása felé. Már jön is Ilus, álmosan vállára kapott pongyolában, mint akit éppen fölébresztett a csengetés. Te már aludtál? Ilyen korán?ILUS máris éllel. Nekem korán kell lefeküdnöm, mert korán kelek.ORBÁNNÉ Nem akartalak fölzavarni. Csak erre jártam, gondoltam, beugrok, és kérek Józsitól egy altatót.ILUS csodálkozik. Altatót? Anyusnak?ORBÁNNÉ Nem tudok elaludni. Adj valamit, fiam, és már itt se vagyok.ILUS Józsi még nincs itthon, és az összes orvosság a fiókjában van bezárva.ORBÁNNÉ Akkor megvárom.ILUS Ne tessék megvárni. Behívták egy sürgős műtétre. Telefonált a főnővér, azt mondta, késő éjszakáig fog elhúzódni a műtét.ORBÁNNÉ Hát szervusz. Sarkon fordul, elindul.ILUS anyja után néz, valami szemet szúr neki. Orbánné éppen három lépést tett meg, amikor utánaszól. Mama, kérem. Tessék csak visszajönni.ORBÁNNÉ megfordul, visszamegy. Mit akarsz?ILUS merőn nézi az anyját. Mi baja van az anyusnak?ORBÁNNÉ Semmi.ILUS De hát hogy néz ki?ORBÁNNÉ Ahogy mindig kinézni szoktam.ILUS Mitől ilyen karikás a szeme?ORBÁNNÉ Hagyjál békét. Máskor meg azzal jössz, hogy miért van kifestve a szemem.ILUS Mert a kifestett szem nagyon rosszul áll az anyusnak.ORBÁNNÉ Jobban tennéd, ha te is festenéd magad.ILUS Én fodrászhoz se járok, pedig dolgozom reggeltől estig. Itthon mosom, mégis rendes a hajam.ORBÁNNÉ Egy fej káposzta is azt hiszi magáról, hogy szép...ILUS Az anyus nem tudja, hogy maskarát csinál magából?ORBÁNNÉ Szerinted, aki már elmúlt hatvanegy éves, az csak úgy nézhet ki, mint a halál?ILUS Anyus nem hatvanegy múlt, hanem hatvanöt lesz.ORBÁNNÉ Ezt a megjegyzést, amelyben benne van az egész alamusziságod, egyszer, amikor már késő lesz, nagyon meg fogod bánni.ILUS Nem fogom megbánni, hogy óvni akartam az anyámat a nevetségességtől.ORBÁNNÉ Kíváncsi vagyok, melyikünk nevetségesebb.ILUS Ki szerelmes Csermlényi Viktorba? Én vagy az anyus?ORBÁNNÉ Te biztosan nem. Egy darab fülzsír nem lehet szerelmes.ILUS Összetett kézzel könyörgök: rúgja ki azt az otromba csepűrágót. Nem elég, hogy tönkretette a fiatalságát? Még az öregségét is ő rontsa meg? Hiszen már cipőt se tud húzni az anyus!ORBÁNNÉ Én egész életemben csak jót kaptam tőle.ILUS Mindenkit becsapott. Mindenkinek hazudott. És azt, amit mindenki tud, csak az anyus nem akarja tudni róla?ORBÁNNÉ Ha hazudott, csak azért, hogy a rossztól megkíméljen. A csalásai csak kis csalások voltak; amilyen nagydarab ember, olyan hűség van benne, és olyan nagy szív.ILUS Ha ezt egy húszéves lány mondja, meghatódom a tiszta naivitásán. De ha egy öregasszony szájából hallom, rosszullét fog el.ORBÁNNÉ Engem is, ha egy lány így beszél az anyjával.ILUS Higgye el, anyus, nem szívesen teszem. De mit csináljak? Az, akitől segítséget kértem, cserbenhagyott.ORBÁNNÉ Kitől vártál segítséget?ILUS Mindegy, ha egyszer nem sikerült.ORBÁNNÉ Akkor is tudni akarom.ILUS Valakitől, akire anyus hallgat.ORBÁNNÉ Micsoda? Te árulkodni mertél Gizának?ILUS Csak ismertettem a helyzetet.ORBÁNNÉ Egész életedben alamuszi voltál... Mit válaszolt?ILUS A szokásos mélyértelmű bölcsességeket.ORBÁNNÉ Mutasd.ILUS Nincs itt.ORBÁNNÉ Nem mered megmutatni.ILUS Eltéptem, hogy Józsi meg ne lássa. Ha megvolna, miért ne mutatnám meg?ORBÁNNÉ Mert téged Giza se nagyon szeret.ILUS És kit szeretett az anyus ezen a csepűrágón kívül?ORBÁNNÉ Mindenkit. Még téged is, amíg kicsi voltál.ILUS Hiszen még szoptatni sem volt hajlandó.ORBÁNNÉ Apád szigorúan megtiltotta. Bolondja volt szegény a mellemnek.ILUS Mit érdekelte anyust az apám? Anyust a gázolás után se bírtuk megtalálni.ORBÁNNÉ Ott voltam, amikor a műtőből lehozták.ILUS Talán akkor is a Viktorjával szórakozott.ORBÁNNÉ Rám nézett szegény, aztán elvesztette az eszméletét.ILUS Miért nem mer az anyus a saját emlékeivel szembenézni?ORBÁNNÉ Ha újra kezdeném, másodszor is mindent ugyanígy csinálnék.ILUS Úgy élne, ahogy élt?ORBÁNNÉ Így volt szép.Ilus szobája elsötétedik.GIZA Kedves Ilus! Azt írod, én vagyok az egyetlen, akire Erzsi húgom hallgat. Nem tudom, hogy ez igaz-e, és azt se tudom, akarom-e egyáltalán, hogy hallgasson rám. Azt hiszem, félreismered a mi valódi erőviszonyainkat. Én anyádat mindig magam fölött állónak éreztem. Hiába éltem bőségben, biztonságban, nyugalomban, még akkor is, ha kapkodni, fuldokolni láttam, akkor is fölnéztem rá, mert amikor én két lehetőség közül mindig a kényelmesebbiket választottam, neki volt mersze vállalni a kockázatot. Boldogult férjem, aki nagy vagyon ura volt, haláláig rettegett, hogy el talál úszni a vagyon. Misi fiam is ennek a szorongásnak az áldozata. Anyád sohase rettegett. Mindig és bármi áron vállalta az igényeit. Csermlényi Viktort alig ismertem, előlem mindig dugdosni próbálta. Lehet, hogy csepűrágó, s minden bizonnyal joggal félted tőle. Én is féltem őt, de ugyanennyire irigylem is. Két béna lábammal félhalott vagyok, egy olyan élet végén, melyet csak félig volt bátorságom élni. Ezek után mit mondhatnék a húgomnak? Óvakodj attól a csepűrágótól? Igyekezz te is fél életet élni? Kövesd a példámat? Kerüld a veszélyt? Ehelyett inkább neked üzenem, lányom, hogy próbáld megtanulni anyád sorsából, ami egy másik ember sorsából megtanulható. Sajnos, én sohasem követtem el hibákat; életem téli álom volt, mert féltem a hidegtől.Orbánné mélyen alszik, a zongoraszéken ülve. Feltűnik Józsi fehér köpenyben. Egy orvosságos fiolát hoz.JÓZSI felrázza. Mi az, mama? El tetszett aludni?ORBÁNNÉ Úgy látszik.JÓZSI Egy perc alatt? Ezen a kényelmetlen széken? És még maga kér altatót?ORBÁNNÉ Nem tudok elaludni... Add ide, fiam, és már itt se vagyok. Remélem, jó erőset adtál.JÓZSI Igen, mama. Bezzeg nekem nem lesz szükségem altatóra. Két ujjával masszírozza a homlokát.ORBÁNNÉ föláll. Köszönöm.JÓZSI Akar látni embert állva elaludni?ORBÁNNÉ Elhiszem, hogy fáradt vagy, fiam.JÓZSI Legalább sajnáljon egy kicsit.ORBÁNNÉ Sajnállak, fiam.JÓZSI Puszit. Gépiesen homlokon csókolja Orbánnét.ORBÁNNÉ Hát szervusz.Minden pontosan úgy történik, mint Ilusnál. Orbánné megfordul, elindul, Józsi utánanéz, valami szemet szúr neki. Orbánné három lépést tett meg, amikor utánaszól.JÓZSI Mama, kérem, tessék csak visszajönni.ORBÁNNÉ megfordul, visszamegy. Mit akarsz?JÓZSI merőn nézi. Mi baja van a mamának?ORBÁNNÉ Semmi.JÓZSI Nem sápadt maga egy kicsit?ORBÁNNÉ Mindig ilyen vagyok.JÓZSI Hát akkor miért nem tud aludni?ORBÁNNÉ Mert nem tudok.JÓZSI És ezen a kényelmetlen széken tudott? Gyanakodva nézi. Nem beteg, mama?ORBÁNNÉ Nem.JÓZSI Nincs baj?ORBÁNNÉ Nincs.JÓZSI növekvő gyanakvással. Isten bizony?ORBÁNNÉ Isten bizony.JÓZSI Akkor jó. Tessék várni. És tessék visszaadni azt az altatót. Kimegy, egy másik fiolát hoz. Hoztam egy sokkal erősebbet.ORBÁNNÉ Nagyon szépen köszönöm... Szervusz, fiam.JÓZSI Jó éjszakát, mama. Kimegy.ORBÁNNÉ elindul hazafelé. Csak a fél lábán van cipő, de már azt is meg kell útközben lazítania. Otthon rögtön a telefonhoz siet, fölveszi a kagylót, hangja kimért, méltóságteljes. Halló, itt Orbán Béláné. Igen, Orbán Béláné, a Csatárka utcából. Kedves doktornő, bocsásson meg a zavarásért, azért választottam ezt az időpontot a telefonálásra, mert tudom, hogy Paula ilyenkor egy budai eszpresszóban található. Megkérem, szíveskedjék átadni neki egy üzenetet. Csak annyit, hogy bármi történjék is, Paula ne okolja magát semmiért. És legyen szíves azt is közölni vele, hogy ő egy sokkal kisebb kaliberű valaki, hogysem bármilyen szerepe lehetett volna az én életemben. És ugyanez vonatkozik egy harmadik személyre is. Paula tudni fogja, kiről van szó. Ez a bizonyos harmadik személy, ezt közölje, kérem, Paulával, nekem a semminél is kevesebbet jelentett. Igen, kérem, a semminél is. És nagyon hálás lennék, ha tudatná Paulával, milyen higgadt és objektív hangon beszéltem erről a kapcsolatról. És mondja meg neki, hogy sok szerencsét, boldogságot és jó egészséget, igen, kérem, főképpen jó egészséget kívánok őszinte szívvel mindkettőjüknek. Fáradtan a pamlagra roskad, egy pillanatig maga elé néz, majd dühösen leráncigálja fél lábáról a cipőt, és arra is papucsot húz. Ingerülten nézi fájós lábát. A mindenségét, hogy meg van dagadva! Előveszi a Józsitól kapott altatót. Egy pohár vizet keres, a tablettákat, egyiket a másik után, beledobálja. Vár, míg szétesnek a tabletták, aztán a mutatóujjával megkavarja a vizet. Nézi a tejszerű folyadékot. Egyet sóhajt, aztán önmagát biztatva, mondja a pohárnak. Na. Egy hajtással megissza a folyadékot, fintorít. Rohadt, keserű vacak. Fölkel a pamlagról, újságpapírt terít rá, lefekszik, papucsos lábát az újságpapírra teszi. A papír azonban lesiklik a földre. Kénytelen fölkelni, visszatenni az újságot, újra lefeküdni. Még egyszer felül, körülnéz, nem feledkezett-e meg valamiről, motyogva. Megvan minden? Eszébe jut, hogy most már mindegy, legyint, lefekszik, kezét összekulcsolja a mellén. Vár. Elég sokáig vár, aztán hirtelen felül, türelmetlenül körülnéz. A kutya mindenit! Mi lesz már? Visszafekszik, kezét összekulcsolja, vár. Egy kis idő múlva megszólal a telefon. Mérgesen odanéz, aztán fölkel, odalép, ingerülten. Halló! Hát, asszonyom, maga a lehető legrosszabb percben telefonál. Beszéljünk magyarul, asszonyom! Azt a kalapot, amit a barátnőm kétszer is igazított, maga a végén átvette, kifizette és elvitte. Az, hogy túl sportos, minket már nem érdekel. Tudom, hogy a múltban mindig kihasználta a barátnőm nagyfokú akaratgyengeségét, de ezúttal csalódni fog. Lehet, hogy ő képes lenne még egyszer átigazítani azt a kalapot, de megnyugtathatom önt, asszonyom, hogy én is ott leszek. Lecsapja a telefont. Flancos dög! Újra lefekszik, újra fölül, a két kezét előrenyújtja. Na végre! Zsibbadok. Lefekszik, kezét összekulcsolja, és elnyomja az álom. Ekkor a színpad elsötétül, csak a reflektor világítja meg Orbánnét, aki lassan fölül, megdörzsöli a szemét, lágy mozdulattal föláll, előrelép. Halkan, még félálomban elmondja, milyennek álmodta meg a halálát és a temetését. Most elmondom, milyen szép temetésem volt. Amikor megöregedtem, eléggé megnyúlt az arcom, az orrom meg valahogy kiegyenesedett. A kettőnek együtt az lett az összhatása, mintha szigorúan néznék mindenkire. Amikor meghaltam, az a szigorúság mintegy varázsütésre leolvadt rólam. Még Ilus lányom is több ízben elmondta: "Szegény, most tényleg csak hatvanegynek látszik." "Még annyinak se" - mondta a házmesterné. "A homloka olyan sima, mint a márvány" - mondta Mistótné, a tejcsarnokosnő. Hogy került oda Mistótné? No, mindegy. A szobám tele volt ismerősökkel. Sírtak, zokogtak, tördelték a kezüket, fölém hajoltak, mintha mondani szerettek volna valamit, de persze akkor már késő volt, nem mondhattak semmit. Utolsó utamra rengeteg ember kísért el, csak úgy feketéllett tőlük a temető. Sohase hittem volna, hogy ennyien fognak megsiratni. A gyászmenetet Giza néném nyitotta meg, bár sejtelmem sincs, ki sürgönyzött neki, mert amikor híre ment, hogy öngyilkos lettem, mindenki elvesztette a fejét. Misi fia hozta haza repülőgépen, ő tolta a tolókocsit a halottaskocsi mögött. Azt is csak Giza intézhette el, hogy szegény, drága jó férjem mellé temessenek. Amikor leengedték a koporsót, egy kis összevisszaság támadt, mert Csermlényi Viktor, akit eddig senki se látott, elkezdett lökdösődni, és addig lökdösődött, amíg végre odafurakodott a sírhoz. Ez a lehetetlen fráter még a temetésemen se tudott tisztességesen viselkedni. Üvölteni kezdett: "Egyetlenem, ne hagyj itt! Drága egyetlenem, gyere vissza!" Ezt beleordította a sírgödörbe, és ha a többiek vissza nem rántják, utánazuhant volna a koporsónak. Óriási hangja betöltötte a temetőt, elhallatszott egészen a főbejáratig, sőt, azon is túl, az autóbusz-végállomásig. Sírva fakad, visszatapogatózik a pamlaghoz, lefekszik, és néhány hüppögés után újra elalszik.A színpadon hirtelen nappali világosság lesz. Orbánné mélyen alszik. Mellette, a tolókocsiban ül Giza. Gyengéden fölrázza, ami nem megy könnyen.ORBÁNNÉ végre ébredezik; dühös. Mi az? Még megdögleni se hagyják az embert. Észreveszi Gizát. Gizám! Édes, drága jó Gizám! Gizához hajol, aki csókra nyújtja az arcát, de Orbánné csak egy nagyot ásít. Aztán eszébe jut az álma. Képzeld, azt álmodtam, hogy jössz. Álmomban Misi hozott haza repülőgépen. Sírni kezd, ez a sírás hol a kétségbeesés, hol a düh, hol az öröm kifejezése. Eközben gusztustalanul szürcsöl az orrával. Még félig sírva mondja, felháborodva. Hát tudod, kérlek! Egy ilyen vén hülye! Hogy nem sül le a képéről a bőr!GIZA Fújd ki az orrod, Liebling.ORBÁNNÉ legyint, hirtelen abbahagyja a sírást, fölháborodottan. Képzeld, drágám, hogy bemegyek ahhoz a vén dög anyjához, és tőle kell megtudnom, hogy ezek összeházasodnak, és elmentek villany-hasmelegítőt venni.GIZA részvevően a kezébe temeti arcát. Hát ez rémes lehetett. Még nekem is összeszorul a szívem.ORBÁNNÉ akinek jólesett ez a megjegyzés, mélyet sóhajt, keresni kezdi zsebkendőjét, de nem találja, mire a széken átdobott selyemharisnyájába fújja az orrát. Aztán kiegyenesedik. Hason csúszva fog visszajönni hozzám.GIZA És ha visszajön, mit csinálsz?ORBÁNNÉ Hogy mit csinálok? Ki fogom rúgni, drága Gizám.GIZA kétkedve csóválja a fejét. La Rochefoucauld azt írta: "En vieillissant, on devient plus fou et plus sage." Érted ezt, Liebling?ORBÁNNÉ Nem értem, de nem is fontos.GIZA Én azért jöttem haza, hogy megvigasztalj, Liebling, de úgy látom, te szorulsz rá jobban.ORBÁNNÉ teljesen felébredve és magához térve. Ronda disznó vagyok! Megjön a nővérem, akit tizenhat éve nem láttam, és csak magammal vagyok elfoglalva. Hogy vagy, drágám? Hogy kerültél ide?GIZA Repülővel jöttem. A repülőtérről taxival hoztak idáig.ORBÁNNÉ Én pedig, kérlek szépen, tudod, mit csináltam? Megmérgeztem magam!GIZA Mit csináltál?ORBÁNNÉ legyint. Hagyjuk, Gizám! Nekem soha semmi se sikerült. Megcsókolja Gizát. Elfáradtál az úton? Ne csináljak egy kávét? Vagy hozzak szódavizet? Nem ennél rántottát? Fürödni nem akarsz? Pisilned se kell menni?GIZA Nem kell semmi, amíg ki nem mondtam a bűvszót.ORBÁNNÉ Mi az a bűvszó?GIZA Léta.ORBÁNNÉ Hogyhogy Léta?GIZA mosolyog. Léta, a szép, a felejthetetlen Léta. Ott fogunk lakni.ORBÁNNÉ Kik fognak ott lakni?GIZA Mi fogunk ott lakni, Liebling.ORBÁNNÉ De miért kellene nekünk vidékre mennünk, édes Gizám?GIZA Léta nem vidék. Léta, az Léta.ORBÁNNÉ De kinek jó ez?GIZA Mindkettőnknek, Liebling, de elsősorban neked.ORBÁNNÉ Csak nem képzeled, hogy lelki beteg vagyok? Mert ha azt képzeled, ezt kikérem magamnak.GIZA Ne kerülgesd a kását.ORBÁNNÉ Ha szabad kérdeznem, ki kerülgeti a kását?GIZA Te kerülgeted a kását. Bizonyára azért, mert nem tetszik neked a létai terv.ORBÁNNÉ Én mindenbe belenyugszom, amit te akarsz, édes Gizám. Egyébként torkig vagyok ezzel a büdös Budapesttel, úgyhogy szívesen elmegyek a pokol fenekére is.GIZA Őszintén mondod ezt?ORBÁNNÉ Egészen őszintén.GIZA Erről nem vagyok meggyőződve.ORBÁNNÉ Ha akarod, megesküszöm rá.GIZA Inkább nem, Liebling.ORBÁNNÉ Pedig esküszöm szegény jó apánk emlékére, édes Gizám, hogy torkig vagyok ezzel a cigányélettel.GIZA Hát jó. És mondd, lehet Pesten autót bérelni egy vidéki útra?ORBÁNNÉ Miért ne lehetne?GIZA Telefonon is lehet bérautót rendelni?ORBÁNNÉ Azt is lehet.GIZA Ha körül akarunk nézni Létán, legjobb volna most rögtön megrendelni a kocsit, feltéve, hogy Pesten létezik akkora bérautó, amelybe belefér az én tolókocsim.ORBÁNNÉ Drága Gizám, Pesten is lehet telefonon autót rendelni, és Pesten is kétféle taxi van, kistaxi és nagytaxi, végül pedig, hidd el, kérlek, hogy Pesten is hátul pisilnek a kutyák, nem pedig elöl, de nem ez a baj. A baj az, hogy az egész ügy, sajnos, nem aktuális.GIZA Miért nem aktuális?ORBÁNNÉ Mert a cukorgyári családokat beköltöztették Létáról, és a régi tisztilakások lakatlanok.GIZA És ez miért baj? Legalább nem zavar bennünket senki.ORBÁNNÉ Azért baj, drága Gizám, mert a lakások nemcsak lakatlanok, hanem romosak is. A falakat befutotta a repkény, széthordták a tetőket és az ablakokat.GIZA Ez se baj, Liebling. Sőt. Legalább úgy építjük újjá a házat, ahogy nekünk a legjobb.ORBÁNNÉ De miből, ha szabad kérdeznem?GIZA Van miből, mert Misi boldogan segít.ORBÁNNÉ kifogyott az érvekből, komoran maga elé mered. Amikor Giza meg akarja fogni a kezét, ingerülten visszahúzza.GIZA türelmesen. Drágám! Misi se akarta megérteni, miért is vágyom vissza Létára. Mert mi neki Léta? Egy semmitmondó helységnév. De mi vagyunk, drágám, a szép Szkalla lányok. Nekünk ott kezdődött az életünk hosszú mondata. És mi csak azzal tudnánk rátenni a pontot, ha te meg én most szépen visszaköltöznénk oda. Hiszen úgyis torkig vagy már ezzel a cigányélettel, ahogy én Garmisch-Partenkirchennel. És ott csönd lesz, drágám, nyugalmas, békességes csönd. És most hallani akarom, örülsz vagy nem?ORBÁNNÉ váratlan fordulattal Egérke szobája felé fordul, és kihívóan elnyávogja magát.GIZA Mi volt ez?ORBÁNNÉ Semmi.GIZA Hogyhogy semmi?ORBÁNNÉ Semmi különös. Csak nyávogtam egyet.GIZA De miért nyávogtál?ORBÁNNÉ Mert Egérke hazajött a hivatalból. Ilyenkor az a szokás, hogy én átnyávogok, Egérke pedig visszanyávog.GIZA nem érti. Ja úgy.ORBÁNNÉ Szíves engedelmeddel, most áthívom.GIZA Talán majd máskor, Liebling.ORBÁNNÉ Egérke hihetetlenül érzékeny, drága Gizám.GIZA Ahogy gondolod, Liebling!ORBÁNNÉ öklével döngeti a falat.EGÉRKE azonnal megjelenik; olvadó arccal bámul Gizára. Istenem! Erzsike testvérnénje! Azonnal ráismertem! Igazán nagyon, de nagyon örülök.ORBÁNNÉ Ő az Egérke. Hiszen tudod. Aki olyan remekül tudja utánozni az adjunktusék macskáját.EGÉRKE majd elsüllyed. Jaj, dehogyis.ORBÁNNÉ Nyávogj egyet!EGÉRKE Nem, nem. Más az, ugye, amikor az ember családi körben tréfál, és más, ha megismerkedik az ilyen kiváló valakivel.ORBÁNNÉ Ne affektálj, mert agyonütlek.EGÉRKE Jaj, Erzsike, ilyet ne kívánjon tőlem. Nem lehetne holnap?ORBÁNNÉ Giza nem fog rád holnapig várni. Légy szíves, azonnal nyávogj egyet!EGÉRKE Hát jó, de ne tessék ide nézni. Elfordul, koncentrál, mint egy énekes az ária előtt, torkát köszörüli, aztán elnyávogja magát.ORBÁNNÉ Mit szólsz hozzá, drága Gizám?GIZA zavart mosollyal. Igazán nagyon szép volt.EGÉRKE Tessék elhinni, hogy Erzsike legalább olyan ügyes, mint én.ORBÁNNÉ felszólítás nélkül az arcába nyávog Gizának.GIZA elneveti magát. Nem is tudtam, hogy ilyen szépen tudsz nyávogni, Liebling.ORBÁNNÉ Ez még semmi, édes Gizám. Egérke, menj a helyedre.Orbánné és Egérke az asztal két átellenes oldalára áll. Előbb áthajolnak az asztalon, és minden nyávogás után összeütik az orrukat, aztán megkapaszkodnak az asztal peremében, körbejárják, miközben az orruk hegye összeér, és nyávognak.GIZA teli torokból nevet. Jaj, hagyjátok már abba!ORBÁNNÉ És most várj, édes Gizám! Egérke, menj ki az előszobába. Egérke kimegy. Orbánné a pamlag mögé bújik, onnan mondja. Tudod, Gizám, sokkal izgalmasabb, ha a két macska nem látja egymást.Egérke nyávog, Orbánné a pamlag mögül hívogatja. Aztán Egérke az orra hegyével belöki az ajtót, izgatottan miákolva, négykézláb bemászik a szobába, Orbánné a pamlag mögül visszanyávog.ORBÁNNÉ Most légy szíves figyelni, drága Gizám. Négykézláb előmászik, és dühösen nyávogva, nekiront Egérkének. Nagy küzdelem folyik a szőnyegen, végül is Orbánné beszorítja Egérkét az asztal alá. Orrával bökdösi, amitől az föl-fölvisít, mert csiklandós. Orbánné kiszól az asztal alól. Látsz minket, Gizám?GIZA Látlak, látlak... Már alig tud szólni nevettében; úgy kormányozza a tolószéket, hogy minél többet lásson.Egérke megpróbál kiszökni az asztal alól, de Orbánné nem hagyja. Giza már a derekát fogja a nevetéstől. Egérke orvul bevárja Orbánnét, fellöki és átmászik rajta. Eközben Orbánné csiklandozni kezdi.EGÉRKE Jaj, ne tessék engem csiklandozni, mert meghalok!Rémülten felvisít, és nagy békaugrásokkal kimenekül a szobából. Orbánné üldözi, de nem megy utána, nevetve, nyögve, lélegzet után kapkodva, visszamászik Gizához, s ereje fogytán ülve marad a földön.GIZA kacagva nézi Orbánnét, aztán elkomolyodik. Liebling!ORBÁNNÉ Mit parancsolsz, Gizám?GIZA előrehajol, súgva mondja. Kérlek, becsináltam.ORBÁNNÉ megpróbál feltápászkodni, de nem tud. Szegénykém. Pedig kétszer is kérdeztem az előbb.GIZA Akkor még nem kellett. És én nem vagyok ilyen nagy nevetésekhez szokva.ORBÁNNÉ Mindjárt, drágám. Csak kifújom magam.Orbánné a padlón kuporog, levegő után kapkodva. A két nővér fölött megjelenik a háttérre vetített fénykép. Orbánné még a földön, de már indulat nélkül, tárgyilagosan.Ez a pillanatkép 1918-ban vagy 1919-ben készült, a Szolnok megyei Létán, a Holt-Tisza partján, a cukorgyári lakótelep közelében. De hogy hajnalban-e vagy késő délután, azt csak találgatni lehet. Biztos csak az, hogy bennünket ábrázol, Szolnok megye szépeit, a Szkalla lányokat, habos tüllruhában, szélfútta hajjal, nevetve, integetve, egy domboldalról lefutva. De hogy ki elé, mi elé futottunk, kinek vagy minek örültünk, az most már örök talány marad.Függöny